 मगही मनभावन  मगही साहित्य ई-पत्रिका अंक-१३ लेबलों वाले संदेश दिखाए जा रहे हैं. सभी संदेश दिखाएं रविवार , अगस्त मगही साहित्य ई-पत्रिका अंक-१३ मगही मनभावन मगही साहित्य ई-पत्रिेका  वर्ष - ३ अंक - १३ माह – जुलाई २०१३ -------------------------------------------------------------------------  संपादक --- उदय कुमार भारती प्रकाशक --- मगही हिन्दी साहित्यिक मंच 'शब्द साधक '  हिसुआ , नवादा (बिहार) ----------------------------------------------------------------------------------------------- ई अंक में  दू गो बात. संपादकीय बतरस  कहानी फगुनी के याद – रामरतन प्रसाद सिंह रत्नाकर सुहागिन – घंमडी राम स्वर्ण किरण के दू गो लघु कथा .हजामत .हिकमत  संस्मरण सबरी मंदिर के सपना - मसीहउद्दीन  कविता-कियारी मिथिलेश के पांच गो नवगीत एकलव्य से – डॉ. शेष आनंद मधुकर दशरथ मांझी – राजेश मंझवेकर बंद करऽ अब भ्रूणहत्या – वीणा कुमारी मिश्रा  धूप कहीं छाया हे – डॉ. व्रज पांडेय नलिन हमरो एक तान सुनावो दा – डॉ किरण कुमारी जात धरम के दीया – गोपाल निर्दोष बन गेल नारी के नौकर - भागवत प्रसाद  मगह के आयोजन  'फगुनी के याद ' के लोकार्पण हिसुआ के साहित्यिक गोष्ठी आउ कवि सम्मेलन वारिसलीगंज के साहित्यिक गोष्ठी आउ सम्मेलन  विविध पत्रिका से जुड़ल जरूरी बात  निहोरा ----------------------------------------------------------------------------------------- दू गो बात.   ई अंक 'श्रम के देउता' दशरथ मांझी के समर्पित अंक हइ. मगही मनभावन के ई अंक लेल भी अपने सब्भे के कुछ जादे आसरा देखे पड़लै. क्षमा चाहबै. हमरा विश्वास हइ कि अंक अपने सब्भे के सामने ऐते अपने सउ कुछ भूला के एकरा पढ़े लगथिन आउ हमरा क्षमा कर देथिन.  ई अंक के दशरथ मांझी विशेषांक अंक बनावे के मन में हिंछा रख के भी एकरा विशेषांक नञ् बना सकलिऐ. हमरे से कोताही भेलै. हम अप्पन ई हिंछा के आगू के कोय दोसर अंक में पूरा करबै. ओकरा लेल कुछ खास आउ संजोगे जुकुर सामग्री जुटावे के जरूरत हइ. हम निहोरा करबै कि जिनखा पास 'दशरथ मांझी ' से जुड़ल रचना आउ सामग्री हइ ओकरा हमरा तलूक पहुंचावे के कोरसिस करथिन. तऊ ले हम 'श्रम के देउता ' के कहानी आउ कविता के थोड़े सुन अक्षत रखके नमन करऽ हिऐ. मगही मनभावन के तरफ से उनखा श्रद्धा सुमन अर्पित करऽ हिऐ.  रामरतन प्रसाद सिंह रत्नाकर के लिखल कहानी 'फगुनी के याद ' दशरथ मांझी के जिनगी के कहानी हइ. फगुनी उनखर मेहरारू के नाम हइ. कहानी में दशरथ मांझी के फगुनी के शादी से लेके ओकर इयाद में दशरथ मांझी के हालत आउ गहलौर पहाड़ी तोड़ के फगुनी के हिंछा के पूरा करे के कथा हइ. फगुनी के इयाद में दशरथ मांझी पर की गुजरऽ हइ. कैसे उनखर जिनगी बेरंग हो जा हे आउ जइसे शाहजहां मुमताज बेगम के इयाद में ताजमहल बनावऽ हइ ओसहीं फगुनी के इयाद में ऊ गहलौर पहाड़ के बरिस में तोड़ के रस्ता बना दे हथ. इयाद रहे फगुनी ई पहाड़ के पार करे घड़ी फिसल के गिर जा हे आउ ई दुनिया से चल बस हे. दशरथ मांझी के पहाड़ तोड़ के रस्ता बनावे के पीछे जनसेवा आउ कल्याण के भावना भी छुपल हइ.  ककोलत विकास परिषद् के अध्यक्ष मसीहउद्दीन दबल कुचलल आउ नेपथ्य में रहे वला लोगन के मसीहा हथ. ऊ दशरथ मांझी के बड़ी करीब रहला. परिषद् के ककोलत के काजकरम में उनखा सम्मानित कैलका. ऊ मगही में दशरथ मांझी पर संस्मरण लिख के उनखा श्रद्धासुमन अर्पित कैलका हऽ. ऊहे रचना इहां रखल गेल हऽ. राजेश मंझवेकर पत्रकारिता वला कलम के जोर पर अइसन 'हरकुलीयन टास्क ' पूरा करेवला आईकॉन के हमेशा उभारते रहला हऽ. भला ऊ दशरथ मांझी पर कोय रचना लिखे से कैसे चुक जैता हल. मगही में ऊ दशरथ मांझी पर कविता लिख के सोने पर सुहागा चढ़ावे के काज कैलका हऽ. ऊ ई रचना बहुत पहिले हमरा एगो दोसर जगह से निकसे वला मगही पत्रिका में छपावे लेल देलका हल. रचना बड़ी दिन से हमरा हीं ओयसहीं रखल हल. हम ओकरा इहां रख के इनखर करजा से उऋण हो रहलूं हऽ. मंझवेकर जी के तो ईहे विश्वास होत कि हम्मर रचना रद्दी के टोकरी में फेंका गेल होत. पर शायदे साहितकार अइसन करऽ हइ?
. काहे कि रचना के कीमत साहितकार जानऽ हे. ओकरा मोका मिले के चाही.  स्वर्ण किरण के दू गो लघु कथा मगही लघुकथा के बेजोड़ बानगी हे. स्वर्ण किरण के दमदार कलम के अपने सब्भे परिचित होथिन. मगही मनभावन के कोय अंक लघुकथा विशेषांक भी रहतै. खाली अपने के प्रेरणा आउ संबल चाही. घमंडी राम मगही साहित के एगो दमदार स्तंभ हथिन. उनखर मगही में कृति आउ रचना बिखरल पड़ल हइ. उनखर कहानी सुहागिन इहां रखला जा रहल हे. सुहागिन आझ के संदर्भ के बेटी के हर बुराई आउ कुरीति के खिलाफ अवाज उठावे के प्रेरणा हइ. हम्मर समाज के बेटी के ई कहानी से बल मिलतै.  मगही साहित के कुशल चितेरा आउ मगही में हर विधा पर काम करे वला मगही के मगधेश मिथिलेश के पांच गो नवगीत ईहां रखल गेल हऽ. श्री मिथिलेश अखनी मगही में दिन रात नवगीत रच रहला हऽ. ऊ अप्पन धुन में इतिहास रचे में मगन हका. मगही में नवगीत लिखे के पहिला श्रेय उनखे मिलत. सबसे पहिले नवगीत रच के ऊ नयका पीढ़ी के रचनाकार के आंख खोले के काम कैलका हऽ. उनखर नवगीत ईहां रख के हम धन्य हो रहलूं हंऽ.  डॉ. शेष आनंद मधुकर 'एकलव्य ' खंड काव्य आउ `मगहे भुलाल ह ' कविता सेंगरन रचके मगही के बड़गो सौगात देलका हऽ. संत कोलम्बा महाविद्यालय हजारीबाग के प्राचार्य आउ पूर्व हिन्दी विभागाध्यक्ष श्री मधुकर मगही लेल अखनी समर्पित होके काम कर रहला हऽ. ईहां 'एकलव्य ' से कुछ पंक्ति रखल गेल हऽ.  एकर अलावे ई अंक डॉ. ब्रजमोहन पांडेय नलिन के 'धूप कहीं छाया हे ' , वीणा कुमारी मिश्रा 'बंद करऽ अब भ्रूणहत्या ' , डॉ. किरण कुमारी के कविता 'हमरो एक तान सुनावे दा ' , गोपाल निर्दोष के जात-धरम के दीया , आउ डॉ. भागवत प्रसाद के 'बनगेल नारी के नौकर ' रचना रखल गेल हऽ. समदर्शी मंझल मगही गज़लकार हका. मगही के प्रोफेसर डॉ. किरण कुमारी गद्य आउ पद्य दुन्नूं विधा में अखनी दमदार उपस्थिति दर्ज कैले हका. गोपाल निर्दोष मगही आउ हिंदी दुन्नो भासा में लिख रहला हऽ. भागवत प्रसाद पुरान मगही के रचताहर हका.  संपादकीय , बतरस , मगह के आयोजन आउ बाकि सऊ स्तंभ अप्पन पहिला तेवर-कलेवर में प्रस्तुत कैल गेल हऽ. पढ़ के आउ सुन के एकरा पर अपने विचार देथिन. एही आशा के साथ.   अपने के  उदय कुमार भारती ---------------------------------------------------------------------------------------------------------------- संपादकीय. साहित सतत् हे निरंतर हे   हम्मर मेहरारू के जादे बात तऽ बेकारे रहऽ हइ पर कभियो कभियो ओकर बात हम्मर दिमाग के चक्करधिन्नी बनाऽ दे हइ. एक रोज पूछ बैठली. "अयं जी !
तोहन्हीं साहित में एतना दिन से की तीर मार रहलो हऽ. की बम गिरा रहलो हऽ. अभी तलूक तो कोय अवाज नञ् भेलो आउ दखो तऽ दोसर एक्के दू साल में साहित में बड़का-बड़का धमाका कर के छा गेलन. तोहर आदरणीय दीनबंधु जी चालीस साल से मगही के झोल ढो रहलथुन हऽ आउ करलथुन कुच्छो नञ्. नञ् तो बेचारी विमला भाभी के साहित से कोय सौख पुरैलथुन आउ नञ् कमाय-धमाय देलथुन. अपने भले दू-चार गो अंगवस्तर पा के आउ चद्दर ओढ़ के मगन हथुन. विमला भाभी के साहित के कमाय से साड़ी-लुग्गा पावे के सरधा सरधे बनल रह गेल." हम चिहुंक के पूछ बैठलू , "तू कहे की चाहऽ हका. साहित की कौनो कल-कारखाना हे , जेकर प्रोडक्ट के बेच के हमन्हीं बड़का सेठ आउ साहुकार बन जैतूं हल. ई तोहर समझ के बाहर के बात हे. एकरा में दिमाग नञ् लगावऽ. हम साहित के साधक ही. बजार के व्यापारी नञ्."हम चिड़चिड़ाके ओकर मुंह बन करावे के कोरसिस कैलूं.  ऊ फिर ठुमकली. "जे साहित से पेट नञ् भरे , मेहरारू आउ बच्चन के झूल्ला , लुग्गा नञ् मिले ऊ साहित की काम के"?
हम चुप भे गेलू. गुम अप्पन साहित्यिक सोंच में गंभीर भे गेलूं. कि साहित खाय-कमाय के चीज हे?
. अपने के चमकावे के चीज हे?
. इया समाज के आईना दिखावे के चीज हे?
. संस्कृति के जिंदा रखे के चीज हे?
. संस्कृति पैदा करे के चीज हे , संवेदना जगावे के चीज हे?
. आत्म बोध के चीज हे?
. की ई सब्भे से उपर के कोय आउ दोसर चिजोर.  अप्पन अतर्मन के रूप आउ प्रतिरूप में विवाद होवऽ लगल. हम सच्चा आउ जुगाड़ु साहित आउ साहितकार में भेद विभेद करऽ लगलूं पर साहित के अंगद मन फिनू से अप्पन पांव ओसहीं जमा लेलक.  सच्चा साहित आउ साहितकार चिर शाश्वत होवऽ हइ आउ जुगाड़ु साहित आउ साहितकार क्षणिक. सोडा वाटर के जइसन. ऊ लमहर रेस के घोड़ा नञ् बन सकऽ हइ. हम्मर मन कहलक. तोहर दीनबंधु आउ दीनबंधु जइसन साहितकार मंथर गति झर-झर बहे वला निर्झर हथुन , जेकरा से दुनिया के पियास बुझऽ रहल हऽ. जेकरा से धरती के सिंचाई आउ श्रृंगार होवऽ हइ. ऊ सेवा , त्याग , कल्याण के बोसाह लेले निरंतर बहऽ हथिन. ऊ सतत् हथिन. जुगाड़ु साहित आउ साहितकार दरिया के सैलाब हइ , जेकरा से जग के कल्याण नञ् विनाश होवऽ हइ. क्षणभंगुर अप्पन दम दिखावे आउ उल्लू सोझ करे लेल बड़का-बड़का धमाका कर के अदृश्य हो जा हइ. झरना के रवानगी और सततता ओकरा में कहां?
 साहित साधना के नाम हे. ई सत्यमुखी होवऽ हे आउ साधना आउ सत्य के चाल तऽ सदाय से मंथर हइ.   उदय कुमार भारती ----------------------------------------------------------------------------------------------------------------  बतरस  अजी पत्रकार जी महारज. !
जय होवइ तोहर पत्रकारिता धरम के , नीके सुखे रहे तोहर कुल परिवार !
 अप्पन दुःख हम केजऽ से कहे ले शुरू करिअइ समझ में नञ् आवऽ हइ. ई समाज हमरा देहिया के गिद्ध अइसन नोच-नोच के एतना घाव बना देलके हऽ कि ओकर टीस आउ दरद से हम अप्पन पहचान भूलाल जा ही. ई मेहरारू के जात ई समाज में कहिया तलूक नोचात. ?
दूर-दूर तलक एकर कोय जवाब नञ् सुझाय पड़ रहल हऽ. बाबू , एक दन्ने समाज के ऊ भेड़िया हमरा नोचऽ हइ. जे हम्मर संरक्षक हइ , हमरा से कंधा से कंधा मिला के ई सृष्टि के सृजन करे वला हइ. ई दुनिया के इंद्रधनुषी रंग में रंगे वला हइ. तऊ दोसरा दन्ने हमरा ऊ नोचऽ हइ जेकरा पर हम आध्यात्म आउ आस्था के विश्वास रखऽ हिऐ. बार-बार हमन्हीं के साथ विश्वासघात हो रहल हऽ. हम्मर आस्था अउ हिले लगल हऽ बाबू. केकरा पर हमन्हीं विश्वास करियै आउ कि जुगत लगैइऐ. जे देश में औरत सरस्वती , लक्ष्मी आउ दुर्गा मानल जा हइ , देवी तुल्य हे , सर्वदा पूजल गेल हे. ऊ नार पर ई जुग में दिनोदिन प्रकोप बढ़ले जा रहल हऽ. तोहनिये साहितकार आउ पत्रकार कुच्छो उपाय निकालाहो बाबू. हमन्हीं के अपने से बड़ी आशा हइ.  कुच्छो अइसन संदेश देहो कि हम्मर समाज के बेटा सउ संवेदनशील बनै. ओकर दीदा पर लगल पट्टी खुलै. ओकरा सुझै कि जरी सुन बहशी उन्माद के पूरा करे के फेर में ऊ की बिगाड़ के रख दे हइ?
एगो औरत के जिनगी की से की की भे जा हइ?
ऊ फूल अइसन बेटी के जिनगी कइसे आग के दरिया बन जा हइ?
हम्मर समाज के बेटा में कइसे संवेदना के संस्कार अयतै बाबू?
कुछ करऽ हो , ई समाज से संवदेना मर रहले हऽ बाबू ।
 केकरो बेटी भी स्कर्ट , जीन्स आउ छोटगर कपड़ा पेन्ह के चलऽ हइ तब युवा आउ पुरूष के नजर ओकर टांग आउ हीप पर काहे फिसलऽ हइ बाबू?
बाबू , ई युवा में बहशी सेक्स आउ अपराध कहां से पनपऽ हइ?
एकरा के परोसऽ हइ?
एकरा बढ़ावा देवे वला समाज में की की उद्दम चल रहल हे?
ओकरा रोके के की उपाय हइ?
एकरा पर अंकुश लगावे लेल की हो सकऽ हे?
, . कड़ा कानून एकरा लेल काफी हइ कि आत्म-बोध करावे के जरूरत हइ. की खाली कानूने से हम्मर समाज में सुरसा के मुख के जइसन फैलल जा रहल ई विकृत्ति खतम हो जयतइ?
जऊ बीच सड़क पर एगो आउ बेटी के गिद्ध नोच-नोच के खा जा हइ , मरणासन्न करके छोड़ दे हइ. देश में खूमे हो-हल्ला होवऽ हइ. राजनीति और सहतर गो उतार-चढ़ाव होवे लगऽ हे तउ सरकार एगो आउ कानून बना दे हे. मगर ई कानून से सजा केतना के मिलऽ हइ. बड़का-बड़का टीकाधारी बाबा पर जुउ मामला दर्ज हो जाहे तउ ऊ बाबा गायब हो जा हथिन आउ हम्मर देश के पुलिस उनखा खोज नञ् पाबऽ हे. की हम्मर देश के पुलिस एतना अक्षम हे?
बड़का-बड़का पगड़ी वला आउ मोंछ वाला के बेटा के गुनाह साबित होवे के बखत आवऽ हे तउ हम्मर देश के बड़का-बड़का वकील ओकर पक्ष में खड़ा हो जा हथिन. काहे बाबू , जउ पूरा देश अइसन पापी के हत्या आउ फांसी के मांग करऽ हे. तउ ओकरा बचावे के उपाय काहे?
ओकरा बचावे वला वकील ई देश के नागरिक नञ् हथिन इया ओकरा हमरा अइसन बेटी नञ् हे?
ओकरा ई समाज के संरक्षण काहे मिलऽ हे बाबू?
ओकर बहिष्कार काहे नञ् होवऽ हे?
ओकर विरोध काहे नञ् होवऽ हे?
पापी आउ पापी के साथ देवे वला के ई समाज काहे नञ् दंड दे हे?
ओकर सामना काहे नञ् करऽ हे?
मोमबत्ती आउ टायर जला के विरोध जतावे वला में ओहो पापी शामिल हो जा हे बाबू , जे ओकर संरक्षक हे. हम्मर देश के कानून भी तो अप्पन औपचारिकता के बंधन में कसमसाईत रह जा हे बाबू. पापी के सजा मिले में कय साल लग जा हे?
हम्मर देह के बेधे वला के तुरते सजा कइसे मिलते बाबू?
. तनी झकझोरहो ई समाज के . ई समाज के ठीकेदार के. सरकार के. आउ अप्पन अतमा के बाबू.  तोहरे.  दुखछल एगो बेटी ---------------------------------------------------------------------------------------------------------------- कहानी फगुनी के याद   रामरतन प्रसाद सिंह रतनाकर   फागुन के महीना हल. गहलौर पहाड़ के ऊपर यादोपुर आउ बेला गांव में गेहूं कटो लगल , बूंट आउ खेसाड़ी गदरा गेल हल. दशरथ बेला में किसान के भैंसा आउ भैंस चरोवो हल. दशरथ फरहर हल आउ तेजी से काम करो हल से गुनी किसान के पत्नी मानो मट्टा भात , मट्टा रोटी खाय ले दे हल. सांझ में मकई के भूंजा भी मिल जा हल से गुनी दशरथ के मन लग गेल हल.  दशरथ के बाप भदाय मांझी अप्पन जनी के साथ बेला गांव आके किसान से बोलल – किसनमा दशरथवा के शादी करे के मन हे , पुरा गांव के बरतुहार से बात तय होल हे , अब तो दशरथवा तोहर हलवाही करतो आउ ऐकर माउग धनरोपनी करतो. तोहरे जन हो जईतो.  किसान भदाय मांझी के चावल-दाल आउ रूपइया दे देलक तो भदाय मांझी बोलल दशरथवा के हम्मरे साथ जा दे हो. अब तो शादी होला के बाद अइतो. किसान के पत्नी दशरथ के सतुआ आउ भूंजा देके बोलल – दशरथ शादी होला के बाद चल अहिया , तोहर माउग के लेल एगो साड़ी रखले हिओ. प्रसन्न चित्त से भदाय आउ दशरथ पहाड़ पार करके गहलौर आ गेल. घर में मामू आल हल. मनरा , घघरा आउ टुनटुनिया मंगावल गेल. बारात पांच मील दूर पूरा गांव जा लगल – चाचा घघरा पहिने के नटुआ के नाच करो लगल , मामु मनरा बजाबो लगल आउ भदाय मांझी टुनटनियां बजावो लगल. दशरथ पीयर धोती आउ कुर्त्ता , गमछी पहिनले आउ रखले हल. सांझ बारात आ गेल – एगो दिया आउ एगो लालटेन के व्यवस्था हो सकल हल. भदाय मांझी नाराज होके बोलल एगो लाईटो के व्यवस्था नय हो सकलो हल. घर में शादी के नेग आउ दरवाजा पर नेटुआ के नाच-ताक धिना धिन बजैत रहल. खैयला पिला के बाद सभे सुत गेल. दशरथ के पास ओकर पत्नी हल – दून्नू एक दोसरा के देखे में मशगूल रहल. दशरथ के उमर बारह साल के आउ ओकर माउग फगुनी के उमर दस साल के हल.  भदाय मांझी दशरथ के आउ फगुनी के ले के गहलौर से बेला पहाड़ पर पार करके चलो लगल. फगुनी बोलल हम्मर गांव तर छोटगर पहाड़ी हे , ई तो बड़गर पहाड़ हके. दशरथ बोलल – ई पहाड़ के रोज हम्मर बाउ पार करके खेती करे लेल यारपुर बेला जा हथ. फागुनी बोलल – तोर गांव से अच्छा हमरे गांव हे. तीनों किसान के घर पहुंच के किसान आउ किसैनी के गोड़ लगल. किसान गोड़ लगाय फगुनी के दस रूपइया और किसैनी एगो साड़ी आउ झुला देलक. तीनों के मट्टा भात आउ आलू के चोखा खाय ले देलक. प्रसन्न हो के तीनों फेर पहाड़ पार हो के गहलौर आ गेल.  गहलौर छोट गांव हे. पासे में वजीरगंज बाजार हे , मुदा गहलौर पहाड़ के कारण आवे जाय में परेशानी हे. रोज-रोज किसान के गांव जाय में आउ बाजार जाय में पहाड़ के कारण सोचो पड़ो हे. लंगा पहाड़ गर्मी में तप जा हे तो बरसात में सांप-बिच्छा के डर रहो हे. ए हे रूप में जिनगी के गाड़ी चल रहल हे. फगुनी कभी नैहर तो कभी ससुराल रहो हे. दुन्नु अब जवान हे. पहाड़ पार करके किसानी के काम करे लेल दशरथ के यारपुर बेला जा पड़ो हे , तो खाना बनाके खाय लेके फगुनी के ऊ पार पति के पास जा पड़ो हे. दुन्नु खाना साथे खा हे. एक दिन किसैनी बोलल-दशरथ अउरत मन लायक हो ने. फगुनी बोलल – मलकिन हम इनखर मन लायक ही नय ई तो ई जानो हथ मुदा हम्मर मन आउ तन दुन्नो इनखर साथ हे.  दशरथ आउ फगुनी साथे-साथ रहो हे. अब जब फगुनी नैहर पुरा जाय के बात बोलो हे , तो दशरथ नाराज हो जा हे. बहुत कहला पर जब ऊ नैहर चल जा हे तो तीसरका दिन दशरथ भी पुरा पहुंच जा हे. दुन्नु के मन एक दोसरा के बिना नय लगो हे. ई बीच फगुनी के बच्चा भी होल मुदा अपंग. दशरथ रात-दिन मिहनत करके पत्नी के खुश रखे के काम करो हे. साथ बाजार जा के साड़ी-ब्लाउज खरीदो हे. दवा-दारू भी साथे साथ जा के खरीदो हे.  एक दिन फगुनी रात में गर्मी से परेशान हो के पहाड़ के चट्टान पर बैठ गेल. ओकर गोड़ में सांप काट लेलक. जब दशरथ के मालूम होल , ऊ परेशान हो के झाड़-फूंक करे वाला के पास ओकरा गोद में उठा के ले गेल. एक मील पर यारपुर जा के रात भर झाड़-फूंक करैलक. फगुनी ठीक हो गेल मुदा दशरथ के कलेजा धक-धक करते रहल जब तकल फगुनी नय बोलल. ई घटना के याद करके फगुनी रो जा हे. हम्मर मालिक हमरा एक मील अकेले उठा के ले अयला हल. ई नटगर मरद के भगवान खूब शक्ति देलथिन हे – तबे तो अकेले उठा लेलथिन.  फगुनी अप्पन पति के दीर्घ जीवन के लेल मधूचक के पींडी पर छौना के बलि देलक आउ गाछ के पूजा कैयलक. धीरे-धीरे दशरथ आउ फगुनी के प्यार के चरचा गांव में होवो लगल. मईया गहलौर के पींडी पर दूध चढ़वो लगल आउ भूत-प्रेम योनि से मुक्ति के लेल पीपल वृक्ष के जड़ के पास शनिचर के जल देवो लगल.  दिन आउ महीना , साल आउ व्यतीत होते रहल. कभी खुशी तो कभी गम के धूप-छां आते आउ जाते रहल. ई रूप से आठ साल व्यतीत हो गेल. दशरथ के माय-बाप दुन्नु मर गेल. मिट्टी आउ फुस के बनल घर प्रत्येक साल बरसात आवे के पहिले बनावे के काम भी करो पड़ो हके.  ई साल जोरदार बरसा प्रारंभ होल. नागपंचमी के त्योहार मनबल गेल. कल से धान के रोपा लगत किसान में धान रोपन के ललक हके. मजदूर सबके गांव में कजरी के गीत देर रात तक होवो लगल. कल फगुनी के सबेरे किसान के घर जा के धनरोपनी के पहिला दिन पंचऔटी करेके हे. सबके काजल लगावे के आउ माथा में तेल , मांग के लेल सिंदूर लगावे के हे. इंद्र बाबा के खुश रहेले गीत भी गावे के हे. तहिना रात भर मउग-मरद धन रोपनी के बात करते रहल. दशरथ बताबो हथ कि हम्मर माय तो पांच कट्टा धान अकेले रोप दे हल. फगुनी बोलो हे – हम भी पांच कट्टा रोप देम. एहे ढंग के बात करैत दुन्नु एके साथ चटाय पर सुत गेल.  भोर हावे के साथ दशरथ पर-पैखाना , मुंह , हाथ धोला के बाद यारपुर बेला जाय लेल पहाड़ पर चढ़ के ऊ पार हो गेल. ऊ किसान के घर से हल आउ भैंसा लेके चल दे हे. मानल जा हे कि सावन आउ भादों के तीखा धूप के बीच कादो करे में भैंसा आउ मुसहर जन के बराबरी कोय नञ् कर सको हे. जे किसान के भैंसा के हल हे आउ मुसहर जन हे. मानल जा हे ओकर घर में अन्न भरल रहो हे. जन सब में दशरथ के नाम हे. सब किसान के सुबहे जन के उठावो पड़ो हे , मुदा दशरथ सब दिन अपने उठके किसान के जगावो हे , ए गुन्नी दशरथ आउ फगुनी के किसान जन नय अप्पन परिवार के सदस्य मानो हथ. प्रत्येक साल नागपंचमी के दिन बीस गो आम , रसिया आउ धाना के लावा फगुनी किसान के घर से मिलो हे. किसैनी बोलल – ई साल ठीक से धान रोपन हो जात तब फगुनी के साड़ी आउ झूला आउ दशरथ के धोती जरूर देम. ई सब बात के कारण फगुनी के मन में उत्साह हल.  धनरोपनी आउ रोपनी के गीत-हास्य परिहास भरल होइत रहल. रोटी-सतुआ आउ रसिया सभी जन आउ रोपनी अलंग पर बैठ के खैला के बाद फेन काम में लग गेल.  तहिना दूगो हरवाहा , दूगो कुदरवाहा आउ दस गो रोपनी दशरथ के किसान के हल.  किसान के घर से मजदूरी में मिलल धान आउ फगुनी के लेल धान के साथ मठझोर आउ सत्तू भी मिलल. सब रोपनी आउ मोरी उखाड़े वाला , कुदार चलावे वाला के संग फगुनी पहाड़ पर चढ़ो लगल. ऊ घूर-घूर के पीछे अप्पन मरद के देखते चल रहल हल – रिश्ता में देवर भतु मांझी अप्पन भाभी के भाव समझ के एगो गीत गावो लगल – धीरे-धीरे चलगे रोपनियां , दशरथ हथिन पीछे परिया. एन्ने ओन्ने मत देख रोपनियां , राते करिहां खूब बतिया. तेजी से चलगे रोपनियां , सूरज डूबल ए ही परिया. पहाड़ के देश गे रोपनियां , कठीन हकय सभे रहिया. फगुनी के साथ सभी रोपनी ठहाका मार के हंस गेल. फगुनी बोलल – पहाड़ वला गांव में तोर बाप दादा काहे बसलो – देखो हम्मर नैहर , पास में बाजार , सब राह असान हे. एहे सब बात करैत आधा पहाड़ पार लगल कि फिर पीछे देखे के कारण फगुनी के पैर फिसल गेल आउ ऊ लूढ़क गेल. जब तकल सब बात समझ सकला हल – फगुनी साठ फीट धक्का खायत गिर गेल. माथा से खून बहो लगल – बेहोश हो गेल. दौड़ के एक अदमी दशरथ के किसान भागो सिंह घर पहुंच के हाल कहलक. भागो अप्पन अउरत मंजू से धोती-कुर्ता आउ ईलाज के ले रूपइया लेके दशरथ के साथे वजीरगंज पहुंचल. भागो दवा लावे ले दुकान गेला आउ दशरथ फगुनी के खाट के पास खड़ा होके देखो लगल. फगुनी के होश आल आउ दशरथ के हाथ पकड़ के मुश्किल से बोलल. ई पहाड़ के हमनी के सुख मंजूर नय हल तों अच्छा से रहिया – अप्पन किसान आउ किसैनी के नञ् छोड़िया – ओतने में भागो सिंह आके माथा छुओ लगला – दवा देलका मुदा फगुनी के प्राण-पखेरू उड़ चुकल हल. दशरथ बेहोश हो के फगुनी के शरीर जे लाश हो चुकल हल पर गिर गेल. होश अइला के बाद लाश गहलौर आल आउ दाह संस्कार पहाड़ के किनारे संपन्न भेल.  फगुनी के मरला साल गुजर गेल मुदा दशरथ के मुंह पर हंसी गायब हे. ऊ उदास पहाड़ के देखते रहो लगल. जब ऊ किसान के घर जा हल तब ओकर किसैनी मंजू समझावो हथिन – दशरथ एतना उदास आउ दुखी रहवा तो कैसे जिनगी चलतो. तों करतू जात ह , तोहर बाप-चाचा दुन्नू दू आउ तीन विवाह कैयलथून हे , तों भी बिआह कर लऽ. ढेर रोयला से ऊ फेन आबे वाली नञ् हे.  दशरथ के उदासी आउ बेचैनी देख के गहलौर , यारपुर , बेला गांव के लोग दशरथ से शादी करेके सलाह मिलत रहल , मुदा दशरथ बोलल जे पहाड़ हम्मर देवी जैसन फगुनी के मार देलक ऊ पहाड़ के छाती बिना फाड़ले , हमरा चैन नञ् लेम. ई बात जे भी सुनल सबके एके राय – कि दशरथ पागल हो गेल हे. पहाड़ के छाती कैसे फाड़ल जा सकल हे – दशरथ बोलल पहाड़ के तोड़ के बीच से रास्ता बनावल जा सको हे. हम्मर फगुनी तो मर गेल मुदा आगे फेर कोय नञ् मरे एक्कर बात बतावो?
 गर्मी के दिन आ गेल. किसान के घर काम कम गेल. दशरथ वजीरगंज आ के बी.डी.ओ. से मिलल आउ बोलल साहेब गहलौर पहाड़ के काट के रास्ता बनावल जाय तबे हमनी के गांव के विकास होत. बी.डी.ओ. बोलला – ई अभी संभव नञ् हे. दशरथ बोलल – साहेब मरद के लेल कुछे असंभव नञ् हे. हमरा एगो हथौड़ी , एगो छेनी , एगो कुदाल आउ गैता आउ एगो डेली देल जाय साहेब – हम रास्ता बना देम. उपस्थित लोग ठहाका मार के हंस देलथिन एकर जहिना से माउग मरल हे तहिया से ई पागल हो गेल हे. भला ई पहाड़ काट के रास्ता बनना बच्चा के खेल हे. बी.डी.ओ. भावुक आदमी हलथिन बोललथिन आवा – अभी हम तोहर समान देहियो – आगे तों जानिहा.  दशरथ सूरज देवता के सामने हाथ जोड़ के बोलल – हे सविता , शक्ति दा , हम अपने लेल नञ् सभी के लेल ई पहाड़ काटके रास्ता बनावे के अनुस्ठान शुरू करो हियो – बाकी माता-पिता-देव पितर हमरा शक्ति दा. दशरथ लग गेला पहाड़ काटे लेल. पांच साल तक काटला के बाद एक चौथाई पहाड़ कट गेल. ई बात के जानकारी ई क्षेत्र के एक साहित्यिक मन के विधायक के होल – ऊ खादी भंडार से दूगो धोती , दूगो कुर्ता आउ गमछा के साथ एगो गांधी टोपी लेके गहलौर आ गेला. साथ कईगो साहेब भी हला. सबके उपस्थिति में विधायक जी वस्त्र आउ अपने हाथ से टोपी पहना के दशरथ के मान बढ़ा देलथिन आउ सौ रूपईया भी देलथिन. दशरथ के लगल अच्छा काम करेवला के साथ भी आदमी हथ.  जोश आउ उमंग के साथ दशरथ पहाड़ काटे में लगल रहल. ई बीच कबीरदास के माने वला संत एता एगो कुटिया बना देलथिन आ कबीर दास के गीत गावो हलथिन. दशरथ भी कबीर पंथी हो गेल. ऊ निर्गुण खूब गावो लगल. डफली के साथ कबीर के भजन आउ फिर छेनी – हथौड़ी के खट-खट के अवाज सुने के लोग अभ्यासी हो गेलथिन.  साल में दशरथ गहलौर के पहाड़ के तोड़ के रस्ता बना देलथिन. ई बीच इनखर नाम लिंबका बुक में दर्ज हो गेल आउ दशरथवा मांझी आउ दशरथ बाबा आउ प्रेम दीवाना दशरथ मांझी के नाम सगोरो नाम फैल गेल. बिहार सरकार दशरथ के पांच एकड़ जमीन देलक तो ऊ लिख के दे देलक एकरा में अस्पताल खोलल जाय. दशरथ आउ फगुनी के प्रेम कहानी के गीत आझ भी गहलौर के आस-पास गाबल जा हे कि प्रेम में त्याग होला के बाद ऊ अमर हो जा हे. जे धरती पर तपस्या के बल सिद्धार्थ बुद्ध होलथिन ओहे धरती पर श्रम शक्ति के बल जेकरा में फगुनी के प्यार के प्रेरणा हल प्रेम के बड़गर – यादगार उदाहरण दशरथ मांझी उपस्थित करके विदा हो गेलथिन. मगह के शान दशरथ बढ़ा के प्रेम के गीत बजा के मरद के लेल सब संभव हे के भाव जगा के ऊ चल गेला , सुतल के जगा के.   -बिहार मगही मंडप , वारिसलीगंज , (नवादा). ---------------------------------------------------------------------------------------------------------------- संस्मरण सबरी मंदिर के सपना   मसीहउद्दीन   वीं सदी के पहिला महीना कुहासा से भरल हल. एगो तो जाड़ा के दिन आउ फेन कुहासा दिन तकल गरम कपड़ा के जरूरत हल ओहे मौसम में एगो मैल चादर ओढ़ले आउ एगो टोपी पहिनले दशरथ मांझी हम्मर गांव शेखपुरा अइला. नाम सुनलूं हल मुदा भेंट पहिले होल. उनखर नाम आउ काम जाने के कारण कुर्सी छोड़ के खड़ा होके सलाम कयलूं , ऊ बोलला हम तोहरे से मिले अयलूं हे. हमरा मालूम होल कि तोहीं सीतामढ़ी विकास परिषद् के अध्यक्ष हऽ. हम बोललूं कि आदेश हे तब ऊ भाव के साथ बोलो लगला कि हम सबरी मंदिर सीतामढ़ी में बनावेले चाहऽ ही. सबरी राम भगवान के भगत हलथिन. उनखर घर जब भगवान राम अयलथिन तब भगवान के सोवागत में बैर फल लयलथिन , उनखा लगल कि हो सको हे बैर खट्टा रहे से गुनी बैर चख-चख के भगवान के देवो लगली आउ भक्ति के बस में भगवान बैर खैलथिन. भक्ति के बस में भगवान सबरी के घर अयलथिन.  जे भगवान राम सबरी के जूठा बैर खैलथिन ऊ भगवान राम के नाम पर समाज के तोड़े में कुछ लोग लगल हथ से गुनी हमरा लगल कि सबरी के एगो मंदिर सीतामढ़ी में बनाबल जाय.  दशरथ मांझी बोलला कि सीतामढ़ी में सीता जी रहलथिन आउ एहें लव आउ कुश के जनम होल से गुनी सीतामढ़ी पुण्य के धाम हे.  उनखर आग्रह मान के सीतामढ़ी नया थाना भवन के दक्षिण में उनखा जमीन देखवल गेल आउ आगे ईंटा , बांस मांग के लाल गेल आउ ढांचा कुटिया के बन गेल मुदा ऊ मंदिर नय बन सकल आउ अब तो ऊ कुटिया बी अस्त-व्यस्त हालत में रहल. एन्ने फिनू मंदिर बना के उनखर सपना पूरा करे के प्रयास करल जा रहले हऽ. ऊ साल में कम से कम सीतामढ़ी मेला जाड़ा जाड़ा के मौसम में लगऽ हे. मेला में ऊ बराबर आवो हलाऽ आउ ओहे कारण हमरे पास भी आवो हलाऽ. ई संजोग हे कि जब दिल्ली एम्स में जीवन आउ मौत से ऊ जूझ रहला हल हम उनखा पास हलूं आउ आझ जब उनखर याद में बोल के जरूरत होल तब लगो हे आदमी उमर से नञ् काम से जानल जा हथ ई कसौटी पर दशरथ मांझी अमर हथ ।
  अध्यक्ष  ककोलत विकास परिषद्  नवादा. ---------------------------------------------------------------------------------------------------------------- कहानी  सुहागिन   घमंडी राम   'सुनऽ लछुमन !
अप्पन साथी लोग के कह दऽ कि बारात में शराब पी के कोई नञ् जायत ' – राम टहल दुन्नो हांथ जोड़इत गिड़गिड़ा के कहलन. अनमनयला लेखा बोललन.  'देखऽ बबुआ अगर हम गलत कहित होयम तो चार जूता मारिहऽ. आज बारात जुद्ध में बदल जाइत हे , ओकर कारण दारू के निशा हे. ' अपराधबोध से ग्रस्त होके रामटहल निहोरा कैलन.  "ए काका !
सांच कहला पर लोग तिरमिराये लगऽ हथ.". लछुमन के बात बीचे में काट देलन आ रामटहल कह बइठलन – "तिरमिरी तो हमरा लगवे करत. डंक मारला पर हो बबुआ बिसबिसयबे करऽ हे आ ऊ उंक तो हमरे लगत." एही बीच में सोनामति फुआ लकुटी टेकइत आ गेल आउ रामटहल से एगो बीड़ी मांग देलक – "का दुखछल सुनाऊं बबुआ !
दुगो बीड़ी ताखा पर धयल हलवऽ , छोटका पोतवा चोराऽ के फूंक देलकवऽ." "इज्जत बचावल मोसकिल हवऽ फुआ. अब तो सबके मुंह से एक्के बहार निकस रहल हे – "डूबल-डूबल भंइसिया पानी में." "मत पूछऽ बबुआ बेर डूबलवऽ कि टीन के टीन कलजुगिया दूध बिगहा पर ढोआये लगतवऽ."कपार ठोकइत फुआ बोललन.  "आय फुआ !
आगे तो बयवते न कैलऽ. कलजुगिया चौपाल सबके दलान पर लग जायत. बड़ जेठ मुंह लुका लेतन. उधर नया-नया होरी-चइता गवाये लगत. दस बजल कि सब झूमइत अप्पन मेहरारू के गोड़थारी में."रामटहल कहइत-कहइत बेयग्गर हो गेलन.  आ मार बढ़नी रे !
भिछनी मेहरारूओ ओही लगन के. माथ पर भर चुरूआओ तेल थोप देत आ सुतले-सुतले दाल-रोटी कांड़ी से पिया देत."सोनामति फुआ बीड़ी लेलन आ धूंक मारइत टुघरइत चल देलन अप्पन पलानी में.  इधर रामटहल घरे अयलन. बेटा हरदेव के बइठाके बराती के सरजाम पर विचार करे लगलन. उनकर मेहरारू महेसरी भी आ गेल. बेना डोलावित फुसुकलक – "तू गांव में रेंगनी के कांट लगावइत चलइत हऽ. गांव के नवही बिरबिरायल हथुन सब. ऊ सब का खा-पी के जयतइ , का पेन्ह-ओढ़ के अप्पन मुराद पूरवतइ एकरा से तोरा लेना-देना का !
" रामटहल लाल-पीयर होके बोललन – "तू अउरत हऽ , तोरे काम हे घर के हीत-नाता के सोवागत-सत्कार करना. कन्या ला कउन-कउन गहना जायत , सर-समान का-का इन्तजाम करना हे , ई सब तू सोंचऽ. कान के बहकावऽ मत. आज गली के झिटको तोर पांव के घवाहिल करे ला इयार है. बाहर के इज्जत-मरजाद हमरा देख दऽ. पगड़ी बान्ह के बाराती साज के लखन बिगहा तू न जयबऽ. हमहुं सबके रंग-ढंग देख रहल ही. आन्हर-कोतर न ही. कान में ठेपी लगा के बइठल नञ् ही. हमरा ऊपर का गुजर रहल हे , का गुजरत – जुग-जमाना देख के कदम बढ़ावे के जरूरत हे. बराती ले जायला हे , फउज न. ई हम सोंच रहल ही , तू चुप रहऽ.  "तोर तो भोंपा खुलऽ हे तो बंद होवे के नामे न लेवे. लऽ हम जाइत ही , बाप-बेटा मिलके , नौ-छो कर लऽ" !
अतना कह के महेसरी देवपूजी के सरजाम में जुट गेल.  आज बारात जा रहल हे. दूगो बस , चार गो कार आउ एगो टरेक्टर के बेवस्था कैल गेल हे. बस पर नवही लोग पहिलहीं से अधिकार जमा लेलन. एगो कार पर दुल्हा दिनेश आउ सब पर हित-नाता , भववधी लोग. टरेक्टर पर बजनियां आउ सर-समान.  बारात के लोग झूम उठलन. गांव के ई पहिला बारात हे , जेकरा में खाली झार-फानुस में पच्चीस हजार रूपइया पर तितकी रख देवल गेल. बैंड बाजा आउ नाच समियाना में जे पैसा लगावल गेल , ऊ बेटिहा के तीन कट्ठा जमीन के बंधक रखे से आयल हे. रामटहल भी भुलाऽ गेलन कि बाराती में शामिल लोग पर शराब पीए में पाबंदी हल. चोखालाल उनका भी अप्पन दल शामिल कर लेलन. ई ठीक हे कि बोतल में शराब न खांटी ताड़ से चुअल ताड़ी भर के होटल में आयल हल. भांग आउ गांजा के नीसा अलग से.  ऊ भुलाऽ गेलन अप्पन संस्कार आउ परंपरा. काना-कानी नवही के मालूम हो गेल कि रामटहल आउ चोखालाल होटल में बइठ के कुछ चिखना के सबाद लेलन हे. फिन का !
सउंसे बारात डगमगाये लगल. लगे भूकंप आयल हे. लोग एक-दूसरा के पकड़ के झूम रहलन हे. होश-हवाश खो बइठलन हे.  दुल्हा के भाई हरदेव बैंडबाजा पर नाचे लगल तो मुंह से गाद चुए लगल. बाराती के शान-शउकत आज बैंडबाजा , झार-फानुस के तिलंगी पर टिकल हे. बारात झूमल न तो बारात का. कमर लचकल न तो बारात के आनंद का?
 बेचारा बेटिहा के नीन उपह गेल हे. खेवा-खेरची चलावेला परिवार के जे थुंम्ही हल ओहो भरभरा के धरती धयले हे. दस कट्ठा नफीस जमीन देखते-देखते रजिस्ट्री ऑफिस में गोल हो गेल. जमीन तो गोल होयबे कैल चेहरा भी गोल , चश्मा भी गोल , मेहरारु के लुग्गा-फट्टा भी गेल. थारी में माड़-भात भी परोसायत तो बिख से भरल. बेटी आयल तो जमीन-जायदाद ला आग के टिकिया भी साथे लेते आयल. चंद्रकांती के का पता माय-बाप के एतना सासत फोगे पड़ीत हो. देह में हरदी के ऊबटन तो लगल हे बाकि दिल-दिमाग पियरा गेल .  चंद्रकांती इतिहास विषय से एम.ए. पास हे. पटना विश्वविद्यालय के पढ़निहार ठेसो लगला पर अशोक राजपथ जाम कर देवऽ हे. चंद्रकांती के दिल-दिमाग पर जे ठेस लगल हे , ऊ का जाम करत इतिहास बनावत. लखन बिगहा आज कउन इतिहास लिखत सबके हिरदा कांप जाइत हे. चंद्रकांती दहेज के चलते अप्पन बाप के दुरगति देख रहल हे.  "का जरूरत हे पढ़ावे-लिखावे के !
आज लइका के बाजार लगल हे. जेतना दाम ओइसन लड़िका खरीद लावऽ. सती प्रथा बंद हो गेल. दास प्रथा इतिहास के विषय बन के रह गेल. जमींदारी पेटुकनियां नाधले हे. सामंती प्रथा घुनसारी में झोंकल जा रहल हे. गान्ही जी अजादी दिऔलन बाकि औरत के उद्धार अबले न होल. जउन लड़की पढ़इत हे , ओहो खाठ के गुड़िया बन के साज-सिंगार में डूबल जाइत हे. एको गो लड़की झंडा खड़ा करइत !
एको गो दुल्हा के खंभा में बान्ह के पिटरइत !
एको गो दुल्हा के बाप के गोली मारल जाइत !
पढ़ल-लिखल सब गुड़-माटी. पनरह दिन से घर में चुंटियो संसरे जगह न हे. सब तो अउरते हे , पढ़ले-लिखले हे. भोंदू भाव न जाने , पेट भरे से काम. मंड़वा गड़ा गेल , माटी कोड़ाऽ गेल , कोहबर सज गेल , हरदी हाड़ में लगावल जाइत हे. बिआह के गीत केकरो इयाद न , कैसेट बज रहल हे. 'देह देइते गे माय जनमते जहरवा '-जइसन गीते के कैसेट बज रहल हे बाकि कोई असर न." चंद्रकांती मधुमास में जेठ के दुपहरी लेखा दहक रहल हे. दिल में एगो घाव टभक रहल हे. पीव-मवाद भरल हे , बह जाइत तो दरद कम हो जाइत. बाबूजी के हलकानी देखके , माय-बहिन के दहदही महसूस के ऊ अबले कोई निरनय तक न पहुंच सकल , एकरा ला अपना के कोस रहलन हे , आंसू को घूंट पी रहल हे बाकि ई जिनगी के लाश कबले ढोयत. बाबू बलेसर एक गिलास सत्तू पीके जी रहल हथ – खेत बंधिक धरा गेल – हिरदा के एक टुकड़ा बिका गेल. बाप-दादा आझले रजिस्ट्री ऑफिस में पैर न धैलन , बाकि बलेसर अप्पन जिनगी के कफन जियते ओढ़ा देलन. तिलेसरी माय दिन-रात चटाई में मुंह छिपा के सिसक रहल हे. देवी-देवता के गोहरा रहल हे कि नीके-नीके बिआह पार लग जाय. आसाढ़ माह में अकास में बादर देख के किसान जतने खुश होके मोर लेखा नाचऽ हे ओतने सुखाड़ के अंदेशा से घबड़ाइत भी रहऽ हे. तिलेसरी माय के हिया हांड़ी के अदहन लेखा खउलइत रहइत हे.  बलेसर घिढ़ारी करके उठवे कैलन कि धोती के पिअरी चेहरा पर चढ़ गेल. रंगल पांव उदास हो गेल. कान से मोबाइल लगैलन तो ऐसन लगल जइसे चमगादड़ सट जाहे. उधर से समाचार आ रहल हल – "बारात चल चुकल हे. लछु-बिगहा होटल में ठहर के नास्ता-पानी करत. अप्पन अदमी के उहां भेज देवल जाय."हर अदमी के प्लेट मछली के छानल गुड़िया से भरल होवे के चाही. ई तो चिखना भेल. चिखना के बाद हर अदमी के टेबुल पर एक बोतल भिस्की के दिमागी खोराक चाही. अपने ई सब गछले ही. राह खरचा , नास्ता-पानी के जिमवारी अपनेहीं लेली हे. आठ बजे बारात ऊहां से चलत. बारह बजे दरवाजा लगत. कमनिटी हॉल अपने बुक करा देले होम. उहां हम्मर बाराती के कोई कष्ट नञ् होवे के चाही. हांथी पगला हे तो का हाल होवऽ हे , ई अपने के समुझावे के जरूरत नञ् हे. दुल्हा के डिमांड भी अलग. बेचारे बलेसर मोबाइल पर 'हुंकारी ' भरइत गेलन.  बारह बजे बाराती आ गेल. कमनिटी हॉल में जगह न. बाहर दरी बिछावल गेल. सब बरतिया बेंग लेखा एक दूसर के पांव से लपटायल जइसे बोरा में बान्ह के लावल गेल हे. बैंड-बाजा आउ पड़ाका के अवाज से टोला-पड़ोस हिल गेल. रोड जाम , पुलिस परेशान – सबके नाक से पसेना चू रहल. रामटहल भी होश में न हथ. चमरौंधा जूता पहिन के , खेसारी के सत्तू पी-पी के , पलानी में भइ , स गार-गार के , मकनियां के घर टीन के टीन दूध पहुंचावे वाला , गोरस को नाम पर ताड़ी घोंकेवाला लड़कीवाला से पच्चीस लाख नगद , कार , चेन लेके ढेकारो न लेलन. आज गांव के बूढ़-पुरनिया से लेके नवही-जुआन तक पर पड़ल हे. सब एक-दूसरा के ललकरे में अपना के बुद्धिमान समझित हे. 'कर पैर न फाटल पांव बेवाई से का समझे पीर पराई ' वाला हाल. भेंड़ी के दूध से सब पहलवानी दिखावे में माहिर हथ.  बाराती देखेला सड़क के दुन्नो ओर अदमी टूट पड़ल. मरदे-मेहरारू के मुंह पर लखन बिगहा आउ रामटहल के अनुप्रास अलंकार नाच रहल हे. सड़क पटाखा से पट गेलन. बैंडबाजा पर सड़क के किनारे चुहो-चुटरी डांस कर रहल हे. रामटहल लौंडा के फेल कयले हथ.  बारात दरवाजा लगावे आ गेल. नाचित-गावित आवे में दू बज गेल. एन्ने चंद्रकांती कूबड़ बनल जाइत हे बाकि मन ताड़ के पेड़ लिखा. समुंदर के ज्वार-भाटा लेखा असमान छूवल चाहित हे. मनके सोखी कहल जायत कि ईंट के जवाब पत्थर. सभे बाराती के दुआर लगावे में परेशान. केकरो दिल-दिमाग हांथ में नञ्. बाराती हे मर-मजाक होयबे करत. कोई तनिक भुनुक देल कि ओकर थोथुन फुला देवल गेल. कोई ओन्ने से ढेला फेंक देलक तो एन्ने से ईंट-पत्थर चले लगल. देखते-देखते बाराती-सराती कौरव-पांडव बन गेलन. जयमाला के जगह कुरूक्षेत्र में बदल गेल. बड़ी समझौला-बुझौला पर बाराती शांत भेल.  चंद्रकांती लगनौती कपड़ा उतार के माय के सूतीवाला साड़ी पेन्ह लेल. सिंगार-पटार खंखोर-खंखोर के चूल्हा में झोंक देल. बलेसर कहलन "चलऽ बेटी जयमाला के असरा पर सब केऊ टिकल हे." माय महेसरी लोर चुआवित घिघिआयल – 'चंद्रकांती बाप के पगड़ी के लाज बचा लऽ. तोरे ला नफीस दस कट्ठा क पलौट पर टिकिया रख देली. जा सबके बिआह में आझ एहे देखे के मिलइत हे. घर-घर देखा एके लेखा. घूरन बाबा से जादे हुरदंग मचल हे. तइयो धनेसरी के मांग में सेन्नुर पड़लइ कि नञ्?
'  सोनामति फुआ गोदी में उठा लेलन. टांग के कोहबर में ले अयलन भीतरे से छिटकिनी लगा देलन. का जानी कउन मंतर पढ़वलन कि चंद्रकांती जयमाला मजलिस में जाय ला तइयार हो गेल. फिना से सब लगनउती साड़ी-लहंगा , चोली-ओढ़नी धारन करके 'खटपरूस ' अउरत लेखा पांव बढ़ावित गेल.  उधर बाराती के चेहरा काटऽ तो खून नञ्. सबके होश-हवाश गुम. उधम मचावल बोतल में सईंताय लगल. ऊ एकरा , इ ओकरा पर कीचड़ उछाले में मशगुल. धीरे-धीरे बोतल के निशा चढ़इत सूरज लेखा ढले लगल. सबके चेहरा पर ढिबरी जरइत हल. तरूआठी के आग अपने आप बुझा जा हे , ओइसहीं शराब के नीसा. सबके मन में डर बेआपल हे. कोई अनहोनी होयत. रामटहल घूम-घूम के सबके ओठ पर अंगुरी रखे के इशारा कर रहल हथ – 'कोई मुंह से बकारो न निकालत. '  कोई कह रहल हे – 'अरे भाई लड़कीवाला के भी इज्जत हे जइसे लगइत हे तूं सब लोग बक्सर के बानर पकड़-पकड़ के जुटावल गेलऽ हे. '  कोई कह रहल हे – "का समझित हऽ लोग. लड़किए वाला खाली गरजू हइ. ओकरा मरदाना चाही तो का तोरा लोग के औरत न चाही. केकर जिनगी बिना औरत के कटल हे , तनि हमरा समझा के कहऽ." तिसरा भुनुकलक – "अरे रामजी भी सीता के अपहरण हो गेला पर औरत ला फिफिहिया बनल चलित हलन."एगो बूढ़ बोलल – 'बतकही छोड़ऽ. जयमाला के आनंद उठावऽ. लड़की पढ़ल-लिखल गुनगर हे. जयमाला के कोई नया तौर-तरका देखावत. सब कोई मुंह में पान के पिल्की रखले रहऽ. आंख फाड़ के देखऽ. '  चंद्रकांती धीरे-धीरे जयमाला के मंच तक पहुंच गेल. ठिठक गेल. ओकर होश-हवाश गुम हो रहल हे. सखी-सलेहर पकड़ के मंच पर चढ़ौलन. बकि ऊ हाथ में जयमाला न लेलक. माइक पकड़ लेल.  ई का ?
सब कोई चेहा गेल. लड़की पढ़ल-लिखल हे. हमनी जे उधम मचौली हे , ऊ जरूर कोई जवाब देत.  पांच मिनट ले ऊ हाथ में माइक पकड़ले रहल. सगरे नजर घूमौलक फिनो माइक मुंह से सटौलक तो सटासट बोलइत गेल – "इहां अधिकतर लोग विवाहित हऽ. हम्मर दादा-नाना के उमिर के लोग भी मौजूद हऽ. उधर चाची आउ दादी भी ओंठगल हथ. सोहाग केतना अनमोल हे , केतना टुनकी हे – सात तह के भीतर सोहाग के सेन्नुर लुका के रखल जा हे. अपने लोग ओकरा सात तह से भी निकाल निकाल के 'बिधुन ' के छोड़ देली. शराब के नीसा में हमरा सुहागिन बने के सब अरमान अपने लोग चकनाचूर कर देली. अब हम्मर बचिए का गेल?
ई गजरा?
ई आरती के थार?
 ई चंद्रकांती के धधकित हिरदा के कलपित रोआं के निरनय सुन लिहु – "हम शराबी घर में जा के अप्पन सुहाग के दुबारे दुरघटना करे के मौका न देम."एतना कह के दउड़ल तो कोहबर में पेटकुनिएं आके तबतक सुबकइत रहल जबले बारात लवट न गेल.  - बल्लमी चक , अनीसाबाद , पटना. ---------------------------------------------------------------------------------------------------------------- लधु-कथा डॉ. स्वर्ण किरण के दू गो लघुकथा  १. हजामत  रूसी इंबैसी के प्रतिनिधि के रूप में जैक्सन साहब शहर के डाकबंगला में ठहरलन. महंगा किराया , महंगा खान-पान , महंगा कपड़ा-लत्ता. एक ठो हिन्दी में पत्रिका लेले हलन , जे मास्को से निकलल हल. ऊ ओकर सलाना आउ ताजिनगी गाहक शुल्क लेले के पाठक बना रहलन हल. जे जे उनकर सदस्य बनलन , ओकरा में जादेतर प्रोफेसर आउ विद्यार्थी हलन. एक-एक ठो कलेंडर भी ऊ मुफ्त में देते गेलन.  हमहुं पांच सो रूपइया देके ओकर ताजिनगी गाहक बन गेली. रसीद के साथे कलेंडर लेके घरे आ गेली. छव महीना तकले जब एक्को पत्रिका न मिलल , तब संदेह भेल.  हम्मर एगो परिचित सांसद हलन. जब हमरा दिल्ली जाय के मौका मिलल , तब उनका से जैक्सन साहेब आउ पत्रिका के बारे में पता लगावेला कहली. पता चलल कि जैक्सन साहेब के रूसी इंबैसी से कोय संबंध न हे. ऊ फर्जी प्रतिनिधि मालूम पड़ऽ हलन.  हम अप्पन सिर पीट लेली कि फर्जी रसीद आउ कलेंडर देके एगो विदेसी ढेर लोग के हजामत बना के चल गेल. फिर सोचे लगली कि मगहियो में तो एक-दू अंक निकाल के केतना लोग सैंकड़ों आजीवन सदस्य बनावऽ हथ आउ पत्रिका न निकसे.  २. हिकमत   दवाई के दोकान चलइत न हल. एही से ऊ बहुत दुखी रहऽ हलन. सोचइत रहऽ हलन कि कउन महूरत में दोकान खुलल कि गहकीये न आवऽ हथन. दोकान सड़क के मोहरा पर न हे , ई भी एगो कारन हो सकऽ है. कुछ दवाई तो बहुत जरूरी वला रखऽ हलन. तइयो अइसन बुझा हल कि गहकी लोग रस्ते भूल गेलन हल. केतना दवाई तो रखल-रखल एक्सपायरी डेट भी पार कर गेल हल.  एक दिन उनकर एगो दोस्त अयलन. दोकाने पर उनकर स्वागत-सत्कार भेल. दोस्त बड़ी खुश होलन आउ दोकान के हाल-चाल पूछे लगलन. जब उनका , दोकान के दयनीय स्थिति के पता चलल , तब ऊ एगो सलाह देलन. कहलन कि ई इलाका के ड्रग इंस्पेक्टर उनकर दोस्त हथ. ऊ तोहर दवाई बिकवाबे में मदद कर सकऽ हथ.  दोकानदार आउ ड्रग इंस्पेक्टर में आधा-आधा नफा पर बात हो गेल. ड्रग इंस्पेक्टर उहां के लोकल सरकारी अस्पताल से सांठ-गांठ करके उनकर एक्सपायरी डेट पार करल सब्भे दवइयन के एक्के दिन में बिकवा देलन.  उनकर दोस्त के हिकमत काम आयल आउ आगे से दोकान चले के उमेद बंध गेल. अफसोस एही बात के हल कि पहिलहीं ऊ ई जोगाड़ काहे न फिट कैलन. ---------------------------------------------------------------------------------------------------------------- नवगीत मिथिलेश के पांचगो नवगीत  १. केक्कर ई देन हइ केक्कर ई दान हइ छोटकी मछलियन के सांसत में जान हइ धोखरल देवाल में लग रहल नोनी साल , दरसाल छारऽ ही छउनी केकरो इमारत छू रहल असमान हइ जरला घर निम्मक रगड़ऽ ह महगी ढोवऽ ही कंधा पर जिनगी के बंहगी ऊंच-नीच देख-देख देवी मझान हइ लगऽ हइ एकरा में बड़हन-सन साजिस हइ बिस्फोट हो रहलइ घरे-घर माचिस हइ लिबिर-लिबिर 'लिबिया ' से झांक रहल हे उक्का  'गद्दाफी ' खिस्सा से जग कि अनजान हइ?
 २. चिरीचोंथ करि देलक बदरा अभी जमल हल मोटगर छाली लगल कि बरसत अबकी हाली दाव लगइले हल दुसमनमां उधिअइले चलि गेल कुभदरा मेहिय- मेहिया निखमन करि-करि बीचा बुनलूं पानी भरि-भरि आर-पगार बनावे खातिर खलूं पिजा-पुजा के कुदरा रोहनियें के गेल न पलटल अदरो में नञ् तरवा लेटल क्वांरी कन्यां बेवस्तर हो हर नोते नञ् पिघलल इन्दरा.  ३. पर्वत ऊंचा हे ऊंचे ऊ बनल रहे बामन के हम डेग नापते सुनलूं हे. एक डेग भर भी बौसाह बचल हे जो एवरेस्ट पर भी उत्साही पहुंचल हे गाड़ देलक चढ़ चोटी पर दम साध मगर सुनहर-सन इतिहास बनइते सुनलूं हें सागर मथ दुर्लभ अमरित भी चाखल हे प्रथम गीत रच वेद मंत्र भी बांचल हे हम की कहियो कौतुक में भी नागनाथ फन चढ़के वीन बजइलूं हें कउन विधिन अइसन जेकरा नञ् टार सकूं सागर तक अजमावल हमरा हे कहियो अंजुरी में भरि हमहीं घूंट बनइलूं हे.  ४. तिनका तिनका चुन-चुन खोंथा लगा रहल गरवइया ओदा-वादी दौड़ि-दौड़ि के दुन्नूं प्रानी लावे लसर-फसर ओलती के नीचे फट्टी पर सरियावे फुरफुर गिरवे हे दुशमनमां जरलाही पुरवइया एक्कक टुंगना में सपना के ताना-वाना पिरवल सिरजन के अंगड़ाई ले-ले महुआयल रंग मिलवल रोम-रोम सिहरन थिरकन हे खेपे-खेप लगइया राग रंग ममता में बदलत चहकत जब घर अंगना प्रेम ऊंचाई पावत , बाजत टोला-टाटी बजना लाल चोंच में दाना डालत घुर-फिर लेत बलइया.  ५.  घुप्प अन्हरिया टोइया मारे तेल उपह गेल लोधवर बिजुरी रानी पहुना पाही सरकारो हे , आन्हर , टाही कोढ़-खाज-सन महगी उमहल सपरल भे गेल गोबर सब राहत दुब्बर ले आवे इनरासन में भोग लगावे दुब्बर तऽ दुबरे के दुबरे दुख बढ़ भे गेल दोबर चौकहे बातर हाही लंगो-तंगो थउआ राही परकिरति भी दुनेतियाही सन गलगल पर बलगर.  अखिल भारतीय मगही मंडप , वारिसलीगंज ----------------------------------------------------------------------------------------------------  कविता-कियारी  डॉ. शेषानंद मधुकर के खंड काव्य 'एकलव्य ' से  अइसन कोई दिव्यास्त्र न हे ई जग में , जे फूल बिछा दे मात्र मनुज के पग में. चिंता अभाव के सब माया ऊ हर ले , सब लोर खींच अप्पन अंखियन में भर ले.  शत्रुता के जगह प्रेम भरे जे मन में , सद्भाव जगावे महाशक्ति जन-जन में. नित देख अन्य के सुखी , भरे सब सुख से , हर ओर अदमी श्रद्धा ला हो उत्सुक से. (एकलव्य छठा सर्ग)  ई राजनीति जब से आ बइठल शिक्षण में , सत्ता , अनीति के भय से सब घबरा जा हथ. अभ्यास , ज्ञान , जिज्ञासा , शब्द जे न सुनलन सर्वोच्च शिखर शिक्षा प्रतीक , ऊ बन जा हथ. ************************ शिक्षक ही जब आदर्श छोड़ गिर जयतइ , पूरा समाज पर अंधकार छा जयतइ , फिर ज्ञान ज्योति तक सब के-के ले जयतइ?
फिर दया , त्याग , तप कइसे ई जग पयतइ. ************************ तब सच्चा शिष्य न गुरू मिलतन ई जग में , फिर भाग के शिक्षा जयतो कंटक मग में , जन-जीवन ओकर श्रद्धा कभी न देतइ , पशुबल से सब कुछ छीन शिष्य सब लेतइ. ************************ जब ज्ञान लोभ के संगम होइत जा हे , आलोक चित्त के तम में खोइत जा हे , तब न्याय न कर पयतइ शिक्षक जीवन से , ऊ कभी न जुड़तइ दिव्य आत्मचिंतन से. *************************  (एकलव्य से) ---------------------------------------------------------------------------------------------------------------- कविता-कियारी   दशरथ मांझी   राजेश मंझवेकर   प्रेम के एगो दीवाना , कभी रहल शाहजहां , बाईस हजार मजदूरन के , संग में जोर धन के , पूरा बाईस बरस में , अप्पन पत्नी के प्रेम में , ताजमहल एक बनवयलक , बरसों बीतल , फेर अयलक , प्रेम के एगो अजबे दीवाना , दशरथ मांझी ओकर नाम जाने जमाना , पत्नी के कष्ट जरूर बनल प्रेरणा , पर जनहित के रहल असल भावना , बाईस बरस में सीना पहाड़ के चीर देलक , साढ़े तीन सौ फीट सड़क अकेले दम बना देलक , एजै श्रेष्ठ हो जा हथ , ई दशरथ , शाहजहां से बड़ रहल काहे कि ओकर मनोरथ ।
++++++++ याद आवऽ हे , फरहाद के भी कहानी , शीरी खातिर ओकर चाहत के रवानी , पहाड़ फरहाद भी काटलक , तूर के नदी बहा देलक , पर छूट गेल ऊ भी पीछे , ओकर फिकिर हल खाली खुद के , दशरथ जे कुछ भी पयलक ,  'स्व ' नय 'परहित ' में लुटयलक ।
++++++ रघुकुल के भी रहलन एक दशरथ , पत्नी प्रेम में वन भेज देलन स्वसुत राम के , पर ई दशरथ पत्नी प्रेम में , लक्ष्य खातिर छोड़ देलक आराम के , ऊ दशरथ के पत्नी प्रेम पर , ऊठ जा हे अंगुली , ई दशरथ के कीर्तिमान से , पुलकित हर कूचा , हर गली , तऽ बोलऽ - काहे हऽ मौन , श्रेष्ठ दून्नों में दशरथ कौन?
दशरथ मांझी – ऩञ् खाली हाड़ मांस के इंसान , दशरथ मांझी – श्रम , धुन , लक्ष्य के दोसर नाम , दशरथ मांझी- भटकल के आदर्श , नया पीढ़ी के जान , दशरथ मांझी – तू रहबऽ जिंदा , जब तक ई धरा-धाम ।
  -पत्रकार , हिंदुस्तान , हिसुआ (नवादा). ---------------------------------------------------------------------------------------------------------------- कविता-कियारी बंद करऽ अब भ्रूणहत्या   वीणा कुमारी मिश्रा  बंद करऽ अब भ्रूण हत्या के , कब तक बेटी के मारबा , अप्पन हाथ से अपने दुनियां , कब तक तों विरान बनैबा?
बेटी गर नय जग में रहतो , बेटा कहां से तों पइबा , सृष्टि के ई सुन्दर रचना में , कब तक बोलऽ सींघ लगैबा?
भरल-पुरल ई बगिया के , कब तक विरान बनैबा?
अप्पन हाथ से अपने दुनियां , में कब तक तों आग लगैबा?
बेटी-बेटा से तनियो कम नञ् , सृष्टि के आधार ईहे हे , बेटा-बेटी के अंतर के , कब तक मन में भरमैबा?
अप्पन हाथ से. ?
बेटी घर-घर के लक्ष्मी हे , माय-बाप के शान बढ़ाबे , अंतरिक्ष में भी जाके , अप्पन परचम लहरावे हे दानवता के मार भगावऽ , मानवता के अपनाबऽ , अप्पन हाथ से अपने दुनियां में कब तक तों आग लगैबा?
  -बुधौल , नवादा ---------------------------------------------------------------------------------------------------------------- कविता-कियारी धूप कहीं छाया हे   डॉ. ब्रजमोहन पांडेय 'नलिन '  उगल सुघर हे किरिन सुरूज के निरमल जोत जगल हे , दूब-दूब पर मोती जइसन ओस बूंद बिंहसल हे. देख गगन में सुरूज-कंत के उसा नेह में डोले , भर हुलास परिमल – मद मोहक हिय के मोती खोले. धरा-धाम में वन-उपवन में राग-रंग उभरल हे , पर पोखर में खिलल कुमुदनी के आभा उपहल हे. मन के मोद छोड़ के उलुआ वन-वन भटक रहल हे , पिउ वियोग में बाउर रैनी चंदा ला हहरल हे. पो फटते अनगुत्ते भोरे चकवा मोद मनावे , भर उछाह झट मिलन-लगन में चकई गीत सुनावे. खिलल कमल दल पर रसलंपट भंवरा भीड़ लगावे , भर अयोर गुंजन मनरंजन सगरो टोह लगावे. ढर-ढर लोर ढरे अंखियन से सिसके जग में दुखिया , रोवे-कलपे-ठुनके भुवखल मड़ई में अधरतिया. कहीं अटारी में सुख-सोहर , झूमर , गीत , नचारी , कहीं झोपड़ी में उदबासल काने-कालपे बारी. विधि विपाक अजगुत हे जग के , सुख-दुख के माया हे , कहीं मोद आउ कहीं उदासी , धूप कहीं छाया हे.   -गया -----------------------------------------------------------------------------------------------  कविता-कियारी हमरो एक तान सुनावे दा  डॉ. किरण कुमारी शर्मा  ई कृष्ण कलुश कालीदह में , एक झंझावात उठावे दा , हे श्याम तनी बंसी दे दऽ , हमरो एक तान सुनावे दा. जग जमुना के निरमल जल में ई कलिया रार मचैले हइ , अनगिन फन से विष उगल-उगल , हमनी सन के हदसैले हइ. मद से आन्हर हो ई दंशी , चउगिरदा नागिन से घिर के , अधिकार क्षेत्र विस्तार हेतु प्रतिशोध-अगन धधकैले हइ. नाथ के अइसन कलियन के , फन पर हमरो सहजावे दा. हे श्याम तनी बंसी. जखने फुफकारइत ई पापी , मुरली के तान सुना देवइ , आउ कटु-वचन संभाषण पर , अनहद के गान सुना देवइ. विकराल काल जइसन फन पर , जब चिन्ह चरण के पड़ जइतइ , हमहूं तोहरे जइसन ओकरा , गीता के ग्यान बुझा देवइ. शत कमल पुष्पदल लाद-लाद मथुरा तक तऽ पहुंचावे दा. हे श्याम तनी बंसी. अनथाही विष संचित करके , ई मातल हे , हम जानऽ ही , फुफकार कला में पारंगत , ई पागल हे , हम मानऽ ही. जमुना-जल के कलुसित करके , ई सोचित हे , हम डर जइबइ , भट्ठा दे देके जड़ियन में , हम कुश के वंश उकानऽ ही. विष-दांत तोड़ के , एकरा में नटुआ के नाच नचावे दा. हे श्याम तनी बंसी. गरल रहित हो के जमुना जल होके , सर्व सुलभ जब हो जइतइ , नर-नारी , पसुधन , पंछी के जब अंश बरोबर हो जइतइ. तब मुरली बादन के सम्मोहन , छा जइतइ ई धरती पर , राम राज के मधुर स्वप्न , सौ पइसा सच्चे हो जइतइ. तखने तक ले , ई पागल मन के , बस , अइसहीं बहलावे दा. हे श्याम , तनी बंसी दे दऽ , हमरो एक तान सुनावे दा.   -प्रो. मगही विभाग , मगध विश्वविद्यालय , बोधगया. --------------------------------------------------------------------------------------------------------------- कविता-कियारी जात धरम के दिया   गोपाल निर्दोष  जात-धरम के दिया , इंसानियत के पूंज में मत सटावऽ , बड़ी जतन से अदमी बनलूं , कोना-कुद्दी में मत बंटावऽ. तूं ऊंचा हऽ , तू महान हऽ , जा तू सबसे अच्छा हऽ , हम खराब हूं , हमरा से मत सटऽ , छोड़ऽ हमरा हटावऽ. बाकी मगर तू सोंच ला , हम खराब नञ् तो तू ठीक कइसे , हमरा भी तो गिनहे पड़तो , चाहे जोड़ऽ चाहे घटावऽ. ईयाद रखऽ एहो भी तू , हम खटऽ हियो तऊ तू खा हऽ , अपने खा के भर-भर लादा , हमरा जूठा मत चटावऽ. बड़ी भरम में पड़ल हलूं , तोहरा अप्पन समझ रहलूं हल , जाय दऽ हमरा छोड़ दा , अप्पन भिजुन कुतवे के बइठावऽ , राजनीति के कुचक्कर से , पहिले से चकरा रहलूं हल , कभी बंबई में , कभी असम में , एकक करके मत कटावऽ. जात-धरम के दिया , इंसानियत के पूंज में मत सटावऽ , बड़ी जतन से अदमी बनलूं , कोना-कुद्दी में मत बंटावऽ.   -सी.पी. निवास , मालगोदाम  नवादा-. --------------------------------------------------------------------------------------------------------------------------  कविता-कियारी बन गेल नारी के नौकर जुआनी में   डॉ. भागवत प्रसाद  बन गेला नारी के नौकर जुआनी में , ए बाबू !
डूब मरऽ चुरू भर पानी में. लिख लोढ़ा-पढ़ पत्थर सोलह दूनी आठ हका , पर देखे सुन्ने में सुत्थर समाठ हका , समय तू गमा देला , फट्टल फुटानी में , ए बाबू !
डूब मरऽ. पढ़े घड़ी घूमऽ हलऽ लड़किन के पीछे तू , रहा अब जिनगी भर नारी से नीचे तू , करनी के फल पैला , ईहे जिनगानी में , ए बाबू !
डूब मरऽ. अपने कुछ नञ् बनला , घरवाली नौकरी में , बीबी के देल दस गो रूपया हो घोकड़ी में , जिनगी भर रहवा , मेहरी के मेहरवानी में , ए बाबू !
डूब मरऽ. बनल हऽ डलेवर तू , मैडम जी के अखने , पहुंचावऽ ले आवऽ जब कहे तब तखने , डांट रोज सुना हऽ जरी सुन आनाकानी में , ए बाबू !
डूब मरऽ. अब तो तोहर मैडम जी लेलथुन स्कूटी , घरवे में दे देलथुन तोहरा के ड्यूटी , बाल-बच्चा , खानपान तोहरे निगरानी में , ए बाबू !
डूब मरऽ. बन के गुलाम तू रह गेला जनाना के , नाक कटा देला तू सब्भे मरदाना के , घर छोड़ बेदाम बेचा जाके राजधानी में , ए बाबू !
डूब मरऽ.   - मालगोदाम रोड , नवादा -----------------------------------------------------------------------------------------------  मगह के आयोजन  हिसुआ के साहित्यिक गोष्ठी आउ कवि सम्मेलन   हिन्दी मगही साहित्यिक मंच 'शब्दसाधक ' के तत्वावधान में जुलाई रविवार के आर्य समाज मंदिर में साहित्य में पावस ऋतु पर साहित्यिक परिचर्चा आउ कवि सम्मेलन के आयोजन भेल. काजकरम के अध्यक्षता दीनबंधु आउ मंच संचालन व्यंग्यकार उदय कुमार भारती कैलथिन. दीनबंधु अप्पन संबोधन में कहलका कि कविता सागर में गागर होवऽ हइ. कविता से कविता जलम ले हइ. ई जिनगी के सुखद अनुभूति हइ. ई समाज के ओकर रूप के आईमा दिखावऽ हइ. टीएस कॉलेज के हिन्दी विभाग के अध्यक्ष प्रो. नवल किशोर शर्मा , अर्जक संघ के सांस्कृतिक राष्ट्रीय अध्यक्ष उपेंद्र पथिक , अरूण देवरसी , आउ दोसर वक्ता सब्भे वर्षा ऋतु से जन जीवन के सीधे प्रभावित होवे के बात कहलका. वर्षा जीवन दायिनी हे. धरती के श्रृंगार हे. मस्ती आउ आनंद दायिनी हे. ईले ई साहित के प्रमुख अंग हो जा हे. जन सरोकार के सीधा संबंध वर्षा से रहे के वजह से कवि व साहितकार एकरा साहित में ऊंचगर जगह दे हथिन. साहितकार पर्यावरण के असंतुलित होवे के बात के चरचा कैलथिन. उतराखंड आउ केदार नाथ में बादर फटे के घटना के प्रकृति के प्रकोप बतावल गेल. प्रकृति के असंतुलित होवे से कन्हु बाढ़ आउ कन्हु सूखा के स्थिति हो रहल हे. परकिरति बचावे के संदेश से जुड़ल रचना करे के साहितकार से निहेरा कैल गेल.  दोसर सत्र में दीनबंधु , प्रो. नवल किशोर शर्मा , व्यंग्यकार उदय कुमार भारती , अरूण देवरसी , शफीक जानी नादां , अनिल कुमार , राजेश मंझवेकर , प्रवीण कुमार पंकज , रामभजन शर्मा बटोही , देवेन्द्र विश्वकर्मा , सुन्दर देव शर्मा , कुलेश्वर मेहता , कविता पाठ करके ऊहां पहुंचल लोगन के मन मोह लेलथिन. नयका पीढ़ी के चार युवा कवि दयानंद चौरसिया , राजेश शांडिल्य , संजय प्रकाश व नरोत्तम कुमार ने नया-नया रचना सुनाके अप्पन प्रतिभा के लोहा मनवैलका. अतिथि कवि नरेंद्र कविता पाठ कैलथिन. राजेश मंझवेकर क्षणिका आउ हाइकू सुना के खूब वाहवाही लूटलका. ढोंगी बाबा आउ पाखंडी धर्म गुरूओं पर कविता सुना के व्यंग्यकार उदय भारती ओकर पाखंड पर जमके प्रहार कैलका आउ ताली बटोरलका. काजकरम में वरीय नागरिक संघ के सचिव रामाचंद्र प्रसाद शर्मा , देवनंदन सिंह , नगर विकास समिति के अंजनी कुमार वर्मा , साहित प्रेमी अरविंद कुमार , नंदकिशोर प्रसाद , रोहित कुमार पंकज , आर्य समाज के सचिव यदुलाल आर्य , नारायण साहु वगैरह उपस्थित हलथिन. प्रस्तुति - हर्ष भारती -----------------------------------------------------------------------------------------------------------  मगह के आयोजन फगुनी के याद के लोकार्पण   अगस्त दिन रविवार के स्वामी सहजानंद सरस्वती भवन सूर्य मंदिर परिसर में मगही साहित्यकार , अतिथि आउ गणमान्य लोगबाग के जुटान भेल. मोका दशरथ मांझी के जिनगी के अनछुअल पहलू से जुड़ल रामरतन सिंह रत्नाकर के लिखल 'फगुनी के याद ' मगही कहानी सेंगरन आउ 'मगही संवाद ' के २१ वां अंक के लोकार्पण के. काजकरम के मुख्य अतिथि बिहार विधानसभा परिषद् सदस्य नीरज कुमार , विशिष्ट अतिथि मगही अकादमी के अध्यक्ष उदय शंकर शर्मा उर्फ कवि जी हला. किताब के लोकार्पण आउ अतिथि के संबोधन से काजकरम शुरू भेल. विधान पार्षद , कवि जी , कृष्ण मुरारी सिंह किसान आउ संपादक रामरतन सिंह जी जौरे किताब के लोकार्पण कैलका. विधान पार्षद नीरज कुमार कहलका कि ई हम्मर पहिला मोका हे जउ हम मगही में संबोधन कर रहलूं हऽ. ई हमरा लेल गौरव के बात हे. श्री नीरज मगहियन कवि के ग्रामीण परिवेश , समस्या आउ बुनियादी जरूरत के कुशल चितेरा बताबइत जनजागरण आउ जनहित लेल काज के वास्ते साधुवाद देलका ।
ऊ रामरतन सिंह रत्नाकर के जमीन के रचनाकार बतावइत मगही भाषा के विकास लेल निरंतर काज करे के प्रशंसा कैलका. लोकभाषा के जीवंत रखे में मगही साहितकार के निरंतर काज करे के उत्साह बढ़ावे के साथ सृजन करे पर बल देलका ।
दशरथ मांझी अइसन 'श्रम पुरूष ' के जिनगी से जुड़ल कहानी लिखे लेल और अइसन विषय के चुनाव करे लेल रत्नाकर जी के खुलके प्रशंसा कैलका.  मगही अकादमी के अध्यक्ष उदय शंकर शर्मा 'फगुनी के याद ' लिखे लेल रत्नाकर जी के साधुवाद देलका , ऊ कहलका कि ई श्रम पुरूष के सच्चा श्रद्धांजली हे. रत्नाकर जी के मगही भाषा के विकास लेल निरंतर काज करते रहला. उनखर काज के खुल के सराहना करऽ ही.  मंच संचालन करैत मंडप के अध्यक्ष रामरतन प्रसाद सिंह रत्नाकर दशरथ मांझी के पत्नी से प्रेम के तुलना शाहजहां आउ नूरजहां के प्रेम से कैलका. शाहजहां राजा हला ऊ अप्पन पत्नी के इयाद में ताजमहल बना देलक आउ दशरथ मांझी के मेहरारू फगुनी जउ गहलौर पहाड़ से फिसल के गिर पड़ल आउ अप्पन जान गंवा बैठली तउ ओकर इयाद में दशरथ ऊ पहाड़ के सीना चीर के ऊहां रास्ता बना देलका. बच्छर दशरथ मांझी दिनरात हथौड़ी-छेनी चलाकर ऊ अप्पन बौसाह से इतिहास रचलका. काजकरम में मगही भाषा के सरकारी उपेक्षा आउ विश्वविद्यालय के अनदेखी के बात उठल. ग्रामीण रचनाकार के उपेक्षा आउ उचित सम्मान नञ् मिले के निंदा करल गैल. मगही के अप्पन स्थान देलावे लेल जनप्रतिनिधि से विधान सभा में बात उठावे के मांग करल गैल. दोसर सत्र में दीनबंधु के अध्यक्षता में कवि सम्मेलन भेल जेकरा में कवि एक से एक हास्य , व्यंग्य , गीत-गज़ल सुना के सबके मन मोह लेलका. कविवर दीनबंधु , व्यंग्यकार उदय भारती , शफीक जानी नादां , जयराम देवसपुरी , राभजन शर्मा बटोही , कृष्ण मुरारी सिंह किसान , डॉ , संजय कुमार , लालमणि विक्रांत , कृष्ण कुमार भट्टा , उदयशंकर , शोभा कुमारी ऱामस्वरूप दिप्तांशु सब्भे कवि कविता पाठ कैलका. काजकरम में अतिथि डॉ , शालीग्राम मिश्र निराला , प्रो , धीरेंद्र कुमार धीरू सहित वारिसलीगंज क्षेत्र के गनमान्य लोग पहुंचल हला. शांति , सद्भावना के पैगाम के तहत ई 'बिहार मगही मंडप ' के ९७ वां आयोजन बतावल गेल. नवादा में अखनी चल रहल. अशांति आउ उपद्रव पर शांति सद्भावना के अपील के प्रस्ताव लेल गेल. धन्यवाद ज्ञापन बीके साहु उच्च विद्यालय के प्राचार्य गोविंद जी तिवारी कैलका. ऊ अइसन काजकरम लेल अप्पन समर्पण आउ सेवा के संकल्प दोहरैलका आउ काजकरम में पहुंचे वला सब्भे साहितकार , कवि के ह्रदय से साधुवाद देके बार बार आवे नेउता देलका.  प्रस्तुति - हर्ष भारती ---------------------------------------------------------------------------------------------------------------- मगह के आयोजन  अ.भा. मगही मंडप के स्वतंत्रता दिवस काजकरम   अखिल भारतीय मगही मंडप के तत्वावधान में ६७ वां स्वतंत्रता दिवस के मोका पर राष्ट्रभक्ति से ओत-प्रोत साहितकार चर्चा आउ कवि सम्मेलन के आयोजन मंडप के कार्यालय में भेल. काजकरम के मुख्य अतिथि वारिसलीगंज कॉलेज के पूर्व प्राचार्य डॉ. शालिग्राम मिश्र निराला जी हला. मंच संचालन सारथी पत्रिका के संपादक श्री मिथिलेश जी कैलका. अध्यक्ष , संचालक सहित उपस्थित वक्ता आजादी के ६७ बरिस पुरला पर 'हम कहां ही ' पर अप्पन-अप्पन वक्तव्य देलका. अध्यक्ष निराला जी कहलका कि आजादी मिलल तऽ ६७ साल भे गेल , देश में लोकतंत्र हे पर आम अदमी आझ भी जहां के तहें खाड़ हे. ओकर धोती आउ लुग्गा आझो फटल के फटले हे. तंत्र अप्पन उल्लू सीधा करे में , नेता आउ जनप्रतिनिधि के पेट भरे में लगऽ हइ. कवि मिथिलेश कहलका कि आजादी तऽ मिल गेल , लेकिन आर्थिक आजादी अभी मिले लेल बाकि हे. आजादी से जादे जरूरी हे जनता के सुख , संपंनता आउ रोजगार. जहिया जहां के दुन्नूं हाथ के काम आउ सब्भे जन के पेट भर जात तहिये सच्चा सपना पुरन होवत. विचार गोष्ठी में श्री निराला जी , श्री मिथिलेश जी , राम किशोर शर्मा , सुखदेव सिंह , लालो विद्यार्थी , रामखेलावन सिंह जी बोललका. दोसर सत्र में दीनबंधु के अध्यक्षता में कवि सम्मेलन भेल , जेकरा में परमेशरी , जयराम देवसपुरी , नागेंद्र शर्मा बंधु , प्रो. अनिरूद्ध , परमानंद , कृष्ण कुमार भट्टा काव्य पाठ कैलका. अजादी , देशभक्त्ति गीत के समां बंध गेल. देश के शहीदन के कविता के पंक्ति से श्रद्धासुमन चढ़ावल गेल. प्रस्तुति – हर्ष भारती -----------------------------------------------------------------------------------------------------------------------------------------------------------------------------------------------------------------------   रचना साभार लेल गेल –   पुरहर पल्लो , कविता सेंगरन , एकलव्य खंडकाव्य आउ मगही पत्रिका से.  पत्रिका से जुड़ल जरूरी बात  रचना मगही साहित के प्रचार-प्रसार के लेल ईहाँ रखल गेल हऽ. कौनो आपत्ति होवे पर हटा देल जात. मगही देश-विदेश जन-जन तलुक पहुंचे , ई प्रयास में सब्भे के सहजोग के जरूरत हइ.  निहोरा  * रचना भेजे में संकोच नञ् करथिन , रचना सहर्ष स्वीकार करल जितै.  * मगहिया भाय-बहिन से निहोरा हइ कि मगही साहित के समृद्ध करे ले कलम उठाथिन आऊ मगही के अप्पन मुकाम हासिल करे में जी-जान से सहजोग करथिन.  * मगही मनभावन पर सनेस आऊ प्रतिक्रिया भेजे घड़ी अप्पन ई-मेल पता जरूर लिखल जाय , ताकि ओकर जबाब भेजे में कोय असुविधा नञ् होवै.  * मगही मनभावन ले रचना ई-मेल से इया फैक्स से हिन्दी मगही साहित्यिक मंच 'शब्द साधक ' के कारजालय , हिसुआ पहुँचावल जा सकऽ हे.  शब्द साधक हिन्दी मगही साहित्यिक मंच हिसुआ , नवादा (बिहार)  shabdsadhak@gmail.com फैक्स के न.- -   http// : magahimanbhavan.blogspot.com      प्रस्तुतकर्ता Kavi Uday Bharti पर : pm कोई टिप्पणी नहीं : इसे ईमेल करेंइसे ब्लॉग करें !
Twitter पर साझा करेंFacebook पर साझा करेंPinterest पर साझा करें लेबल : मगही साहित्य ई-पत्रिका अंक-१३ पुराने पोस्ट मुख्यपृष्ठ सदस्यता लें संदेश (Atom) मगही मनभावन , अनुक्रम   ६ ()  मगही साहित्य ई -पत्रिका अंक १ ()  मगही साहित्य ई-पत्रिका अंक-१० ()  मगही साहित्य ई-पत्रिका अंक-११ ()  मगही साहित्य ई-पत्रिका अंक-१२ ()  मगही साहित्य ई-पत्रिका अंक-१३ ()  मगही साहित्य ई-पत्रिका अंक-१४ ()  मगही साहित्य ई-पत्रिका अंक-१५ ()  मगही साहित्य ई-पत्रिका अंक-१६ ()  मगही साहित्य ई-पत्रिका अंक-२ ()  मगही साहित्य ई-पत्रिका अंक-३ ()  मगही साहित्य ई-पत्रिका अंक-४ ()  मगही साहित्य ई-पत्रिका अंक-५ ()  मगही साहित्य ई-पत्रिका अंक-७ ()  मगही साहित्य ई-पत्रिका अंक-८ ()  मगही साहित्य ई-पत्रिका अंक-९ ()  रिपोर्ट ()  समाचार ()  मेरे बारे में मेरी फ़ोटो  Kavi Uday Bharti  शिक्षा : बी० एससी० , बी० एड० ।
पेशा : केबल नेटवर्क एंव व्यवसाय , विशेष : टीवी इंजीनियर ।
कार्य-कलाप : पत्रकारिता - संवाददाता - राष्ट्रीय सहारा (पूर्व में) , वर्तमान में प्रभात खबर में ।
व्यंग्य कॉलम लेखन- दैनिक जागरण व अन्य पत्र में ।
संपादन - चेतना पत्रिका , हिसुआ की किलकारी , राज स्वर , मगही मनभावन ( ई- पत्रिका मासिक) ।
संयुक्त और सहसंपादन - नवउन्मेष , दृष्टि , मगही पत्रिका व अन्य पत्र पत्रिकाएँ ।
साहित्यिक कार्य : व्यंग्य काव्य लेखन , राष्ट्रीय व अन्य मंचो पर काव्यपाठ ।
सदस्य : मगही अकादमी बिहार , पटना ।
सम्मान : शैल चतुर्वेदी सम्मान , काका हाथरसी सम्मान , प्रो० गायत्री सम्मान , दिनकर सम्मान , मगही कोकिल जयराम सम्मान , बिहार केसरी श्रीकृष्ण सम्मान २०११ ।
 मेरा पूरा प्रोफ़ाइल देखें समर्थक कुल दृश्य मगही मनभावन  , लोकप्रिय सूची   मगही साहित्य ई-पत्रिका अंक-२  मगही साहित्य ई-पत्रिका अंक-२ मगही मनभावन मगही साहित्य ई-पत्रिका अंक - २ माह- अक्टूबर २०११ -------------------.  मगही साहित्य ई-पत्रिका अंक-४  मगही साहित्य ई-पत्रिका अंक-४ मगही मनभावन मगही साहित्य ई-पत्रिेका वर्ष-१ अंक-४ माह.  मगही साहित्य ई-पत्रिका अंक-३  मगही साहित्य ई-पत्रिका अंक-३ मगही मनभावन मगही साहित्य ई-पत्रिका अंक-३ .  मगही साहित्य ई-पत्रिका अंक-१५  मगही साहित्य ई-पत्रिका अंक-१५ मगही मनभावन मगही साहित्य ई-पत्रिेका वर्ष - ४ अंक - १५ सित.  मगही साहित्य ई-पत्रिका अंक-५ , ६  मगही साहित्य ई-पत्रिका अंक-५ , ६ मगही मनभावन मगही साहित्य ई-पत्रिेका वर्ष-२ अंक-५ , ६ माह-जनवरी , फरवरी २०१२ .  मगही साहित्य ई-पत्रिका अंक-८  मगही साहित्य ई-पत्रिका अंक-८ मगही मनभावन मगही साहित्य ई-पत्रिेका वर्ष - २ अंक - ८ .  मगही साहित्य ई -पत्रिका अंक १  मगही मनभावन मगही साहित्य ई-पत्रिका - वर्ष- अंक - माह - सितम्बर --------.  मगही साहित्य ई-पत्रिका अंक-१४  मगही साहित्य ई-पत्रिका अंक-१४ मगही मनभावन मगही साहित्य ई-पत्रिेका वर्ष - ३ अंक - १४ .  हिसुआ में हुआ मगही कवि सम्मेलन  हिसुआ में हुआ मगही कवि सम्मेलन श्रोताओं ने उठाया आनंद http : //prabhatkhabar.com/node/.  अब इंटरनेट पर मगही ई-पत्रिका  अब इंटरनेट पर मगही ई-पत्रिका Sep , : pm हिसुआ (नवादा) , निज प्रतिनिधि : मगही ई-पत्रिका मगही भाषा के विकास में मील का पत्थर साबित होगा ।
.  तिथि   ▼ ()  ▼ December ()  ▼ Dec ()  बच्चों ने बिखेरा मगही माटी का रंग  ► November ()  ► April ()   ► ()   ► ()   ► ()   ► ()  Text selection Lock by Hindi Blog Tips  Kavi Uday Bharti. ऑसम इंक. थीम. molotovcoketail के थीम चित्र. Blogger द्वारा संचालित.  मगही मनभावन  मगही साहित्य ई-पत्रिका अंक-१२ लेबलों वाले संदेश दिखाए जा रहे हैं. सभी संदेश दिखाएं सोमवार , अप्रैल मगही साहित्य ई-पत्रिका अंक-१२   मगही साहित्य ई-पत्रिका अंक-१२  मगही मनभावन  मगही साहित्य ई-पत्रिेका वर्ष - ३ अंक - १२ अप्रैल २०१३ ------------------------------------------------------------------------  ई अंक में  दूगो बात. संपादकीय बतरस  कहानी  एगो आउ जग के तैयारी - उदय कुमार भारती दया के पात्र – प्रो. शोभा कुमारी  यात्रा-संस्मरण  कला बसे बंगाला – मिथिलेश  कविता-कियारी  झूमर – केशरी नन्दन ग़ज़ल – अशोक समदर्शी दीनबन्धु के दूगो होली गीत शिव खेलत होली , लूटऽ फागुनी बहारी सुनऽ होली के चौपाई – उदय कुमार भारती होली खेलऽ है जवान – शफीक जानी नादां होली गीत – परमेशवरी खींच मुखौटा जेकर देखलूं – उमेश बहादूरपुरी नून रोटी – अशोक कुमार अंज  मगह के आयोजन  शिक्षा दिवस पर मगही अकादमी के काजकरम मगध नागरीक संघ के मगही महोत्सव गणतंत्र दिवस पर राजगीर के कवि सम्मेलन हिसुआ के साहित गोष्ठी आउ कवि सम्मेलन मगह के मांजर के लोकार्पण  विविध  पत्रिका से जुड़ल जरूरी बात निहोरा ------------------------------------------------------------------------------------------------------------------------------------------ दूगो बात.   मगही मनभावन के ई अंक लेल अपने सब्भे के जरी जादे इंतेजार करे पड़ल , एकरा लेल माफी चाहवइ. मति गति ठीक नञ् रहे से अंक समय पर नञ् दे सकलिऐ ।
ई अंक पत्रिका के तेसर साल के पहिल अंक हइ , जेकरा ओही पुरनके कलेवर आउ तेवर जैसन रूप रंग में अपने सब के आगू रख रहलिए हऽ ।
एकर संपादकीय में मगही के साल भर के उपलब्धि के संक्षेप में चरचा करलिए हऽ ।
के हम मगही के उपलब्धि के साल बतैलिए हऽ ।
ई अंक में दूगो कहानी 'एगो आउ जग के तइयारी ' हम्मर पहिल कहानी हइ ।
एकरा में महाजग आउ बेटी के बियाह के जग से तुलना करल गेल हऽ ।
एगो औरत के काज के संदेश आदर्श प्रस्तुत कैल गेल हऽ ।
प्रो. शोभा कुमारी के कहानी , दया के पात्र के?
मेहरारू आउ मरदाना के अंतर संबध के मनोवैज्ञानिक विश्लेषण हे ।
औरत आउ मरद दुन्नूं के एक-दोसर के मनोभाव के समझे के संदेश देल गेल हऽ ।
एक-दोसर के चाह आउ भावना के जदि खेयाल रखल जाय तउ गृहस्थ जीवन स्वर्ग बन जा सकऽ हइ ।
जतरा-संस्मरण में मगही साहित के कुशल चितेरा मिथिलेश के लिखल 'कला बसे बंगाला ' , बंगाल के कलाकार के सराहनीय प्रस्तुति से जुड़ल प्रभावकारी रचना हइ , जेकरा पढ़े के बाद भुलाल नञ् जा सकऽ हइ ।
ई यात्रा-वृतांत से शुरू होवऽ हइ आउ बंगाल के कलाकार नृत्य , संगीत , नाटक में कइसन बेजोड़ प्रस्तुति करऽ हथिन , ओकर वर्णन हइ ।
जतरा-वृतांत के बड़ी सहजता से श्री मिथिलेश कागज पर उतार के रख देलका हऽ ।
ईहे उनखर साहित्यिक दक्षता हे ।
 कविता कियारी में किसान मजदूर के दरद केसरीनन्दन के झूमर में दिखऽ हइ ।
मगह नटराज चरौल के इप्टा के सदस्य आउ मगही जन कवि केसरीनन्दन अर्जन करेवला किसान मजदूर के जीवन एगो झूमर में उतार के रख देलका हल ।
कालजयी उनखर ई रचना इहां उनखा श्रद्धा सुमन के रूप में रखल गेल हऽ ।
हिन्दी मगही के मंझल गज़लकार अशोक समदर्शी के गज़ल मिल के पत्थर हइ. अशोक कुमार अंज के 'नून रोटी ' निर्धन-बेवस के दर्द आउ उमेश बहादुरपुरी के रचना उनखर भीतर के उमड़-घुमड़ रहल उद्गार हे ।
 दीनबंधु , उदय भारती , शफीक जानी नादां , परमेश्वरी के कलम के धार अखनी तेज हइ ।
उनखर होली अपने सब्भे के कई रस के संग से सराबोर करतै ।
मगह के आयोजन मगहिया हलचल से भरल हइ ।
 ई अंक से आम आदमी के दुख. व्यंग्य आउ कटाक्ष के जइसन बतरस कॉलम शुरू कैल गेल हऽ ।
एकरा पर अप्पन विचार दिहऽ ।
एकरा लेल आम अदमी के दुख-तकलीफ से जुड़ल प्लॉट बतावे के कष्ट अपने सब्भे करथिन ।
ईहे आशा के साथ तोहर.   उदय कुमार भारती. -----------------------------------------------------------------------------------------------------------  संपादकीय.  मगही साहित के सुनहर साल   साहितकार आउ मगही साहित के लेल साल खुमे बेस गुजरल ।
मगही साहितकार , संपादक , संस्था सब्भे के काम लगभग जी जुड़ावे वला आउ बैसाह बढ़ावे वला साबित होल ।
मगही अकादमी के छोड़ के लगभग सब्भे संस्था , मगह , झारखंड आउ कोलकाता में मगही के परचम खूमे लहरैलका ।
मगही आयोजन , संगोष्ठी , परिचर्चा , कवि सम्मेलन से लेके किताब आउ पत्र-पत्रिका के क्षेत्र में अप्पन झंडा गाड़लक ।
साल के मगही के उपलब्धि के साल कहइ में तनिको अतिशियोक्ति नञ् होतइ ।
साल मगही आन्दोलन में भी कामयाबी के साल रहल ।
मगही से जुड़ल मांग के मंत्री आउ जनप्रतिनिधि तक पहुंचावल गेल ।
 अखिल भारतीय मगही मंडप के काजकरम के साथ 'सारथी ' पत्रिका के जतरा फेन से शुरू भेल ।
अंक आउ नया कलेवर आउ तेवर के साथ आके मगही साहितकार के झकझोर के रख देलक ।
बिहार मगही मंडप वारिसलीगंज के मगही संवाद तीन अंक से देके अप्पन सतत प्रयास जारी रखलक ।
मगही पत्रिका परिवार मगही के अंक देके भासा के मजगूत करे के काम कैलका ।
बिहार शिक्षा विभाग 'मगही मंजूषा ' मगही के लुप्तप्राय गीत के संग्रह आउ सीडी बना के सराहे जुकुर काम कैलक ।
मगध विश्वविद्यालय के मगही विभाग मगही सुजाता के दोसर अंक देके मगही शोध के मजगूत करे के कड़ी के आगू बढ़ैलक ।
मगही साहित के पहिल ई-पत्रिका 'मगही मनभावन ' सालभर में अंक जारी करके मगही के देश विदेश पहुंचावे के काम कैलक ।
पटना से अभिमन्यु कुमार मौर्य के संपादन में निकसे वला मगही पत्रिका 'अलका मागधी ' वां अंक देके अप्पन रेकार्ड कायम करलक ।
गया से सुमंत के संपादन से निकसे वला 'टोला-टाटी ' लगातार अप्पन अंक पहिले के तरह निकसते रहल ।
मगध नागरिक सेवा संघ कोलकाता 'मगह के आवाज ' स्मारिका के अगिलका अंक निकसलक ।
जहानाबाद से 'मगही टाइम्स ' अखबार निकसल ।
ललित प्रकाशन से मनोज कुमार कमल के 'मगही-विरंज ' , उमेश बहादुरपुरी के 'संगम ' किताब निकसल ।
डॉ. शेषआनंद मधुकर आउ बहुते साहितकार के किताब निकसे के जानकारी मिलल ।
कुछ किताब हमरा भीर नञ् पहुंचे से ओकर ब्योरा नञ् दे पा रहलिये हऽ ।
मगही अकादमी से निकसे वला पत्रिका 'निरंजना ' तइयार होके भी नञ् निकसे सकल ई दुर्भाग्य हे आउ दुर्संयोग हे ।
ई अकादमी आउ अकादमी के सदस्य के आलस्यता आउ नाकामी के दरसावे हे ।
 नरेन , मिथिलेश , रत्नाकर , दीनबन्धु , डॉ. भरत , अजय , शेखर , डॉ. दिलीप कुमार , पवन तनय , जयनन्दन , घमंडी राम , सुधाकर राजेंद्र , नागेंद्र बंधु , शोभा रानी , कृष्ण कुमार भट्टा , उदय भारती समेत कवि आउ साहितकार के कलम खूब चलल ।
संपादन आउ लेखन के काम जोर-शोर से भेल ।
मगही के समृद्ध करे लेल मगहिया सालोभर समर्पित रहला ।
 में काजकरम आयोजन के भरमार रहल , कौनो महिमा आयोजन से खाली नञ् रहल. मगह के झलके वला ई सब्भे मगही आयोजन मील के पत्थर से कम नञ् मानल जात ।
 जनवरी के मगही लोक संस्कृति के तपोवन महोत्सव , जनवरी के कारूगोप विशेषांक मगही संवाद के लोकार्पण , फरवरी के प्रगतिशील लेखक संघ के नवादा आयोजन , - मार्च के बरबीघा के मगही पत्रिका परिवार के 'वसंत महोत्सव ' , मार्च के पटना के हास्य मगही कवि सम्मेलन , मार्च के हिसुआ के काजकरम , मार्च के दैनिक जागरण अखबार के जागरण ज्योति महोत्सव , मार्च के एसएन सिन्हा कॉलेज वारिसलीगंज के बिहार दिवस पर मगही कवि सम्मेलन , मार्च के भदसेनी गांव के चैता आउ मगही कवि सम्मेलन , जून के विकास इंटरनेशनल स्कूल बरबीघा के वार्षिकोत्सव में मगही कवि सम्मेलन , जून के हरनौत में मगही कवि सम्मेलन , सितम्बर के राजगीर मलमास मेला में कवि सम्मेलन , जुलाई के विरसा मुंडा नगर भवन , सिदगोड़ा , जमशेदपुर में मगही एकता मंच के दोसर स्थापना दिवस , पावापुरी में जुलाई के मगही पत्रिका परिवार के 'मगध के धरोहर बचावऽ ' आयोजन , दिसंबर के शेखपुरा में लालमणि विक्रांत के 'मगही के मंजर ' के लोकार्पण , दिसंबर के मगध विश्वविद्यालय बोधगया मगही विभाग के स्थापना वर्षगांठ , दिसंबर के मगध नागरिक सेवा संघ कोलकाता के 'मगह महोत्सव ' नञ् भुलाल जा सकऽ हे , एकर अलावे यूजीसी के तत्वावधान के कामेश्वर सिंह महाविद्यालय नदवां में एवं मार्च के मगही भाषा के इतिहास एवं इसकी दशा-दिशा पर दू दिन सेमिनार होल ।
एकर अलावे दर्जनों काजकरम के भरमार रहल ।
हम कामना करऽ ही कि साल भी मगही लेल अइसने गुजरइ ।
 उदय कुमार भारती  -----------------------------------------------------------------------------------------------------------  बतरस   अजी पत्रकार जी महाराज !
जय होवइ तोहर पत्रकारिता धरम के !
नीके , सूखे रहे तोहर कुल-परिवार !
 अपने से हमन्हीं दीन-दुखिया के बड़ी आसा हइ , अपने तो लोकतंत्र के चउथा खंभा हथिन ।
तोहर जड़ मजबूत होवइ , अपने पोठगर रहथिन तभिये ने हमन्हीं के बात-गलबात जनजन तक पहुंचैथिन , अखनी तऽ हम्मर लोकतंत्र में अंधेरा गहराल जा रहल हे , तोहर मजगूत खम्भा जरी एकरा थमले हइ , नञ् तऽ देश के नेता इकरा लड़खड़ावे में जरिको कसर नञ् छोड़ रहलथिन हऽ ।
सरकार के हाथ गोड़ तऽ नेते होवऽ हथिन आउ नेता जनता के दुःख दूर करवैया ।
ओकर मझधार में अटकल नाव के खैवैया लेकिन नेता लोग अप्पन नैया पार करे में लगल हथिन ई कहके कि अभी हमरा आगू जाय दे , हम किनारा पर अप्पन नाव पहुंचा के आवऽ हियौ तउ तोरो पार लगा देवौ ।
खाली आश्वासने आउ आश्वासन हको ।
चाहे ऊ केन्द्र सरकार रहथुन इया राज्य सरकार अप्पन कुर्सी मजबूत करे के हथकंडा अपनैले हथुन ।
देश में बड़गो-बड़गो घोटाला पर घोटाला हो रहल हे , हमनी के पइसा हड़प नारायण हो रहल हे , हमन्हीं पर सरकार के शिकंजा दिनो-दिन आउ कसल जा रहल हे ।
टैक्स पर टैक्स बढ़ रहलो हऽ पर जन-सुविधा आउ सब्सडी गायब हो रहलो हऽ ।
हमन्हीं के मचोड़ के कत्ते तेल निकालत ई सरकार?
साल में दर्जनों दफे तो पेट्रोल आउ डीजल के दाम बढ़ऽ हे ।
महँगाई से हाड़ बिकल जाइये रहलो हे , जे जरी एगो गैस सिलिंडर सब्सिडी पर मिलऽ हलो ओकरो में बारह ब्याध लग रहलो हे ।
घोषणा होलो कि साल में छोवे गो सिलिंडर मिलत , फिनू बिरोधियन के हिल-हुज्जत आउ के चुनाव के दबाव से छो से नो गो भेलो ।
चला तइयो संतोष कइले ही लेकिन अबरी एगो दूसरा लफड़ा लगलो कि ओकरो भेरिफिकेशन होतो , बैंक में खाता खोलवाहो , पहचान पत्तर देहो , ई चौदह गो बखेड़ा तऽ हमन्हीं अनपढ़वन के समझ में नै आवऽ हइ बाबू कि करियै?
बैंकवा में खतवा कि मुफति में खुलतइ?
ओकरा ला हजार-दू हजार गलावे पड़तइ आउ सरकार के पहिले तो ई चाही कि हमनी के बाल-बुतरू के पढ़ा-लिखा के एकर लाईक बना देथिन हल कि बैंक में खाता अपने जाके खोलवा लेत हल , गैस के फारम अपने भर लेत हल ।
हम्मर गांव-जवार में सरकार के पढ़ावे-लिखावे के पिलान तो कागजे पर चल जा हे ।
ओहे एके मंगरू वयसक शिक्षा लालटेनवा वला इसकूलवा में भी साक्षर बनावल गेल हल आउ ओहे मंगरू अभियो साक्षर भारत मिशन वला केन्द्रवा पर पढ़ावल जा रहले हे ।
चौदह गो अभियान आवऽ हे जा हे , हम्मर गांव के मंगरू आझ भी अनपढ़ के अनपढ़े हे ।
 आउ सरकार हम्मर जिनगी के रोज के काम में चौदह गो बखेड़ा खड़ा कर रहल हऽ ।
बताहो ने ई आरम-फारम भरे के आउ सब्सिडी के पइसा खाता में डाले के सरकारी पिलान हमनी के जलकनन कइले हे आउ गैस के कालाबजारी करके कमाई करेवला के भाग्य खुलल हे ।
हम अप्पन हाल कि कहियो?
हम्मर तो मइये के नाम से गैस के कनेक्शन हे ।
जे मइया जिनगी भर बैंक के मुंह नऽ देखलक , एगो ढेला भी बैंक में नऽ रखलक , अनपढ़ अंगूठा छाप हे , खटिया पर पड़ल हे ओकर नाम से खाता खोलावे के आफत आ गेल हे ।
गैस डीलर तऽ नाम बदले लेल तैयार नऽ हे , कहऽ हे जे मांगल गेल हऽ दऽ नञ् तऽ कनेक्शन बन कर दऽ ।
एन्ने देखऽ रमेशर वाली के , ओकर मरद तो गुजरात में रहऽ हे ।
गैस वला ओकर कनेक्शन बन कर देलक हऽ ।
बेचारी ओकर जोरू फिफिया होल हे , रमेशर के गुजरात से बोलावे के तैयारी होल हे ।
 सामाजिक सुरक्षा , विरधा पेंशन चाहे कौनो मुख्य मंत्री योजना के काम रहै , बड़ा बखेड़ा हकइ आरम-फारम भरे लेल पंचायत आउ बिलौक के चक्कर लगैते-लगैते दम फुल जाहे ।
अफसर बाबु के तऽ कुछ कहने नञ् आउ मुखिया पंचायत सेवक ई सब्भे के तऽ दरसने दुरलभ हे ।
सरकारी अनुदान , राहत , भूखल मरे चाहे कौनो योजना के लाभ लेवे के रहे , दिनो-दिन सरकार एतना बखेड़ा बढ़ैले जा रहल हऽ कि नानी इयाद आ जाहे ।
चाहे डीजल अनुदान के पइसा लेवे के रहो , चाहे बैंक से किसानी लोन ।
चौदह गो बखेड़ा हे ।
रुपइया के डीजल अनुदान लेवे में रुपइया भाड़ा खरचा भेल ।
खाद सरकारी दाम पर कहियो न मिलल ।
ई तऽ धान अबरी कम रोपाल नऽ तो परकी साल अइसन अबरियो खाद ले मार खैतूं हल ।
 बाबू दिनो-दिन हम्मर जरूरत के कम्मा में जे एतना विधान लगा देलक हऽ सरकार ओकरा से हमनी के परेशानी आउ बढ़ गेल हऽ ।
कोय कारज असानी से नऽ सधऽ हे ।
आम अदमी के दिन तऽ कारजालय आउ बाबूए के चक्कर लगावे में कट जा हे ।
अइसहीं हमनी के जिनगी के व्यस्तता नै बढ़ल हऽ बाबू , जरी तोहनियो कुछ करहो जेकरा से आम अदमी के काम जल्दी सध जाय ।
 - तोहरे  एगो दुखछल आम अदमी. -----------------------------------------------------------------------------------------------------------------------  कहानी एगो आउ जग के तइयारी   उदय कुमार भारती   चनगर में जग नधा गेल हल ।
आझ शोभा जतरा हे ।
पंद्रह-बीस विगहा में दूर-दराज से आवल हजारन श्रद्धालु उमड़ पड़ला हे ।
परिसर खचाखच भरल हे ।
जन्नी-मरदाना , बाल-बुतरू , बूढ़ा-जुआन के उत्साह भरल समर्पण भाव देखते बनऽ हे ।
शोभा-जतरा में सामिल होबइ से इर्द-गिर्द के सैंकड़न कन्या आउ सुहागिन कलश उठावे ले खाड़ हथ ।
सोबो घोड़ा , बोलेरो , मार्शल आउ लाव-लश्कर अगुआनी-पीछुआनी करइ ले तइयार हे ।
कय गो गाम के मंडली ढोल-बाजा के साथ जय-जयकार करे ले ट्रैक्टर आउ पिकअप भान में बइठावल गेल हे ।
नेउतल पंडितन आउ विद्वानन के एसी विक्टा , क्वालिश , जाइलो जइसन चमचम गाड़ी पर बइठावल गेल हे ।
पीयर-पीयर धोती-कुर्ता पहिनले जग के काजकर्ता जतरा में शामिल होवे वला के आगू-पीछू कताबद्ध करे में जुटल हथ ।
नगर आउ गाम-गिराम के धनी-मानी , गणमान्य , व्यापारी , प्रोफेसर , नेता जइसन लोगन भी पीरे-पीरे धोती-कुर्ता में टहल-बुल रहला हें ।
 जलभरनी नगर के सटले नदी के किछार से होवत ।
एहमा श्री श्री एक सो आठ स्वामी श्री अंज कुंजानन्द जी महाराज खुदे नञ् जा रहला हऽ ।
उनखर परम शिष्य आउ प्रतिनिधि श्री कपिलानन्द जी ई काज के अगुआनी करता ।
स्वामी जी के जय-जयकार शुरु हो गेल हऽ ।
समिति के तरफ से जलभरनी लेल मट्टी के कलश मंगावल गेल हऽ , जेकरा धो-धा के जग-मंडप के चारो पट्टी रख देवल गेल हऽ ।
कलश उठावे के अनुमति के इंतजार हो रहल हऽ ।
श्री श्री एक सो आठ स्वामी जी महाराज अभी विश्राम-गृह में नहा-धो के ठाकुर जी के पूजा कर रहला हें ।
पूजा-पाठ के बाद इहां अइता आउ कलश उठावे के विधि-विधान शुरु करइता ।
परिसर से लेके शहर के चारो मुख्य मार्ग में कोसों दूर तलुक लगावल लौडस्पीकर से स्वामी जी के जय-जयकार हो रहल हे ।
समूचा नगर तैलफैल , भक्ति के रंग में रंगल हे ।
गली-गली , मुहल्ला-मुहल्ला में शोभा-यात्रा के उमंग-उत्साह छलक रहल हे ।
भिनसरे से सगरो एक्के धूम. एक्के चर्चा.  दस बजे के करीब स्वामी जी आके आरती-पूजा कइलका आउ शंख बजा के कलश उठावे के अनुमति देलका ।
एक-एक करके सब कलश उठ गेल आउ हजारन भक्त-श्रद्धालु के भीड़ कतार में आगू बढ़ऽ लगल ।
 सगरो जोर-शोर से चर्चा हे कि ई नगर में महाजग करावल जा रहल हें , जेकरा में अयोध्या , बनारस , पुरी के पहुंचल-पहुंचल पंडित , साधु , संत , महात्मा के भारी जुटान हो रहल हे ।
समिति में विधानसभा क्षेत्र के बड़का-बड़का धनी दिग्गज जुटल हथ ।
करोड़न रुपइया के बजट हे ।
देताहर एकरा में एक्कक श्रद्धालु लाख-लाख रुपइया चंदा में देलका हे ।
बड़का हाता हापल गेल हें , जेकरा में साधु संत के ठहरे ले कक्ष , भोजनालय , महाराज जी के आश्रम-विश्राम गृह , प्रवचन सदन , बड़का-बड़का पंडाल , भंडार-घर , शौचालय , श्रद्धालु के ठहराव आउ उनखनी के खाय-पीये के प्रबंध कइल गेल हे ।
ई जग पनरह दिन चलत ।
देश के दिग्गज-पहुंचल शंकराचार्य , संत , ऋषि , मुनि , आचार्य के प्रवचन होवत ।
मंत्री , विधान पार्षद आउ सांसद सब के नेउतल गेल हे ।
ऊ सब काजकरम के मानिन्द अतिथि होतन ।
भक्ति-गीत आउ भजन गावे ले चोटी-चोटी के गायक संगीतज्ञ बोलावल गेल हे ।
सचेमुचे ई जग क्षेत्र में एगो नया इतिहास गढ़त ।
अइसन जग के आयोजन से क्षेत्र के सब संकट दूर भे जात , आदमी में प्रेम आउ सौहार्द बढ़त , मनकामना पूरत ।
क्षेत्र धनमान्य से परिपूर्ण , बाढ़-सुखाड़ से मुक्त , आतंक-भ्रष्टाचार रहित हो जात ।
रोग बलाय सब दूर परजात ।
 शोभा जतरा बढ़ल जा रहल हे ।
जतरा के कवर करेला प्रिंट आउ इलेक्ट्रोनिक मीडिया के पत्रकार आगू-पीछू दौड़ रहला हें ।
कय गो चैनल जतरा के लाइव देखा रहलन हे ।
++++++  आउ ई जग के गहमागहमी से दूर वीणा जी डॉ. रमेश के पास पारो के माय सबरी के साथ बइठल हथ ।
ऊ डॉक्टर साहब से सबरी के दुख बेयान कर रहला हें , "बाबू , बड़ दुख सहलकइ सबरी ।
अप्पन मरदाना साथ एही चौक पर छोटगो होटल चालवऽ हलन ।
इनखर दोकान के घुघनी , सेव , चाह के चउबगली चर्चा हल ।
सांझ के चना-छोला के घुघनी खाय खातिर बुढ़-जुआन , बुतरुन के भीड़ दोकान पर जुम जा हल ।
चारे-पांच घंटा में माहो आउ सबरी बेस पइसा कमा लेहल , जेकरा से जिनगी के गाड़ी चल जा हल ।
मुदा विधाता के ई मंजूर न हल ।
माहो के अइसन बेमारी पकड़लक कि बेचारा फिर न उठ सकलन ।
माहो के गुजरला से सबरी बिखर गेल ।
दोकान दोसर कोय हथिया लेलक ।
सबरी घरे पर बरतन-बासन गिरथामा करके पारो के पाललक ।
आझ पारो जुआन हो गेल ।
लड़का ठीक हो गेल हें ।
हम बेटी के बियाह लेल तोहरा से सहयोग मांगे अइलूं हें ।
तोहरा से जे बन सकइ , सहयोग करथिन ।
हम नगर के तोहरा नियन कइएक गो डॉक्टर , वकील , प्रोफेसर , मास्टर के घर गेलूं , अप्पन हाथ पसारलूं बकि जेतना उमेदल हल , नञ् मिलल ' , ऊ बोलते-बोलते भावुक होके आगू कहऽ लगलन , 'लड़का के बाप कहियो बुझलक कि लड़की के बियाह लेल ओकर माय-बाप के की-की गंजन सहऽ पड़ऽ हे ।
ई बेचारी विधवा अपना बेटी के बियाह कइसे करत?
एकरा से लइका वला के भला की लेना-देना उनखा तऽ अप्पन मांग पूरा होवे के चाही. चाहे जइसे भी होवे लइका के अप्पन सपना होवऽ हे ।
सब कुछ देखा-हिसकी हे डॉक्टर साहब ।
सूट-बूट , घड़ी , अंगूठी तऽ देबहे पड़त ।
सब बेचारी लावा-फरही हो रहल हे ।
एकर हाल के अंदाजा के लगावत?
जर-जमीन रहते हल तऽ बेचारी ओकरो उलट-पलट के गंगा नहा लेत हल" ।
 वीणा जी के मुंह से सबरी के लोर भरल खिस्सा सुन के रमेश बाबू पसीज गेला ।
ऊ गील होके कहलका , "हम तऽ ई काज में सहयोग करबे करबो ।
एगो चिट्ठी दे हियो ।
तू एकरा लेके हमर घर चल जा ।
डॉ. उमा जी , हमरा घरनी भी तोहरा सहयोग देथुन आउ देलइथुन" ।
 तखनइ डॉक्टर साहब के पत्रकार मित्र उदय उनखर चैम्बर के परदा उठाबइत प्रवेश कइलका ।
 "बड़ी पसेने-पसेने हा ।
शोभा-जतरा के कवर करइत हला की"?
डॉक्टर साहब मुसकइत पूछलका ।
 पत्रकार मित्र रुमाल से पसेना पोछइत कुरसी में धंस गेला आउ स्वाभानुसार तफसील से सुनावऽ लगला , "तट पर पहुंचते-पहुंचते छक्का छूट गेलो ।
बड़की भारी शोभा-यात्रा हलो ।
अभी तऽ काजकरम घंटो चलतो ।
हम लौट गेलियो ।
सचमुच बड़का बजट के ऐतिहासिक जग हो रहलो हें तोहरा शहर में ।
राष्ट्रीय स्तर के विद्वान के जमकड़ा जुट रहलो हें" ।
 डॉक्टर साहब पत्रकार मित्र से वीणा जी के परिचय करइलन आउ कहलन , "ई समाजसेवी हथ ।
उनका बेटी के बियाह लेल ई फिफिद्दा हथ" ।
 पत्रकार तऽ पत्रकार ठहरला ।
ऊ पूछ बइठला , "वीणा जी , अपने बड़ नेक काम कर रहलथिन हें ।
अपने दोसर के बेटी के बियाह लेल हाथ पसारले चल रहलथिन हे ।
हम अपने के ई सराहनीय काज के समाज के सामने लावे चाहऽ ही ।
अपने अनुमति देथिन तऽ ई समाचार अखबार में छपे ले भेज दिअइ ।
कहथिन तऽ फोटू भी खींच लिअइ" ।
 वीणा जी खुश हो गेली , कहलकी , "डॉक्टर साहब कहथिन तऽ हमरा कोय उजुर नञ् , छाप देथिन" ।
 फोटू खिंचा गेल ।
वीणा जी सबरी साथ चल गेली ।
पत्रकार मित्र के अंतर में वीणा जी के प्रति जिज्ञासा बढ़ रहल हल ।
ऊ वीणा जी के इतिहास भूगोल जाने ले डॉक्टर साहब के कुरेदे लगल ।
"वीणा जी के पारिवारिक आर्थिक पृष्ठभूमि कइसन हे?
 लमहर सांस लेके डॉक्टर साहब कहऽ लगला , "वीणा जी कउनो बड़का घराना से जुड़ल समाजसेवी महिला नञ् हथ ।
ई भी बखत के मारल , घर-परिवार के समस्या से जूझइवली सामान्य मेहरारू हथ ।
इनखर पति के अपाहिज होला एगो जुग बीत गेल ।
कृपाशंकर चूड़ी बेच के परिवार के परवरिस करऽ हल ।
पति के लकवा मारे के बाद वीणा दुकान के सम्हार लेलकी आउ कठिन से कठिन हालत में भी हार नञ् मानलकी ।
पति के बेहतर इलाज करइलकी आउ सेवा कर के ओकरा चले-बुले जोग कर देलकी ।
चार गो बाल-बुतरू के चूड़िये के दोकान चला के पाल-पोस लेलकी ।
दुन्नो बेटा आउ दुन्नो बेटी के कॉलेज में पढ़ा रहली हें ।
उनखनी के ऊंचगर शिक्षा देलावे के हिम्मत जोगइले हथ ।
वीणा एगो छोट गृहिणी होके भी अपना पर आवल विपति के संभाल लेलकी आउ दोसरा ले प्रेरणा बन गेली हें ।
टोला-महल्ला इनखर पति-धर्म के कायल हे ।
सब इनखा सावित्री कहऽ हे ।
इनखर रहन-सहन के सुलझल स्तर के चलते समाज में सम्मान बढ़ गेल हें ।
ई जिनगी से जूझइत-जूझइत जीये ले सीख गेलन हें आउ अप्पन परिवार के समाज के मुख्य धारा से जोड़ लेलन हें ।
ई दोसरा लेल खाली प्रेरणा नञ् , बलुक सुख-दुख के साथी भी बने लगलन हें ।
ईहे सबरी के हौसला बढ़इलन आउ कहलन , "केकरो बेटी दुनिया में अजग रहल हें?
तू लड़का पता लगावऽ , हम तोहरा साथ देबो" ।
 ऊ आगू कहलका कहलका , "आउ दुन्नो मिल के पारो के रिश्ता खोज लेलन ।
लेन-देन के बात तय हो गेल ।
अब ई ओकर बियाह के इंतजाम में जुट गेलन हे ।
समाज के सामने हाथ फइलइले चल रहलन हे ।
जे अप्पन पति के इलाज लेल केकरो भिर हाथ नञ् पसारलन , उ उनका बेटी के बियाह लेल चंदा उगाही कर रहलन हे ।
एकरा से पहिले भी कत्ते दुखछल के सहयोग कर चुकलन हे ।
इनखर नजर में जब भी जिनगी से टूटल कोय गुजरऽ हे , ओकर आशा , उत्साह आउ हौसला जगा के , ओकर जिनगी संवारे लेल आगू आ जा हथ ।
कन्या विवाह खातिर तऽ हरसट्ठे आगू आबइत रहऽ हथ आउ दोसरो के प्रेरित करऽ हथ" ।
 पत्रकार साथी दम साध के कहानी सुन रहलन हल ।
ऊ वीणा जी के इतिहास जान के नतमस्तक हलन ।
ऊ सोंच रहलन हल , "वीणा जी तऽ नारी शक्ति के एगो नमूना हथ ।
इनखा पर एगो बेस खबर बन सकऽ हे ।
ई खबर समाज के सामने आवे के चाही ।
अइसन प्रेरक खबर बनाना तऽ हमनी के सचकोलवा धरम हे ।
संयोग से हम अखने एहिजा पहुंच गेली" ।
 ईहे बीच डॉ. रमेश मित्र चाय मंगबइलन आउ दुन्नो दोस्त बतियायत चाय के चुस्की लेवे लगलन ।
 ई की?
परदा उठाके वीणा जी दोबारे झलक गेली ।
डॉक्टर साहब अकचका के पूछलथिन , "की हलइ वीणा जी?
कुछ आउ कहे के हलइ की"?
 वीणा जी सकुचइत कहऽ लगली , "बाबू , हम्मर जे फोटूआ खीचला हा से दे दा ।
ई खबर अखबार में नञ् छपे के चाही"?
 पत्रकार जी अकचका गेला ।
ऊ पूछ बइठला , "काहे"?
 'हम अखबार में फोटू सहित छपे के हिंछा नञ् रखऽ ही", महिला बोल गेलन ।
 दुन्नो दोस्त वीणा जी के बात सुनके सन्न रह गेला ।
पत्रकार कहां हिम्मत हारे वला जीव हला !
ऊ फिर पूछ बइठला , "काहे वीणा जी , अइसन काहे?
तोहर फोटू अखबार में छप जात तऽ तोहर की बिगड़ जात?
ई खबर से समाज के प्रेरणा मिलत आउ दोसर कोय भी अइसन काज में आगू आबत" ।
 मुदा वीणा जी न मानलन ।
ऊ फोटू हंटावे के निहोरा करइत रहलन ।
डॉक्टर साहब उनखा मनावे के कोशिश करऽ लगलन ।
अकुला के वीणा जी कहलन , "बाबू , खबरिया तऽ अखबार में छप जइतइ , मुदा ई खबर जब पारो के होबइ वला ससुरार के अदमी पढ़तइ त ऊ लोगन जान जइतइ कि पारो के बियाह लेल पइसा मांग-चांग के जुटावल गेलइ हें ।
अगर उनखनी के नागवार गुजरलइ , तऽ बनल-बनावल काम बिगड़ जइतइ ।
हमरा पारो के बियाह से मतलब हे , अप्पन प्रचार-प्रसार से नञ् ।
कोय हालत से ई खबर नञ् छपे के चाही ।
हम एकरा ले अपने के हाथ जोड़ऽ हिअन" ।
उनखर चेहरा मन के पीड़ा बखान रहल हल ।
 दुन्नो दोस्त के काटऽ तऽ खून नञ् ।
 वीणा जी अप्पन फैसला सुनाके चल गेली बाकि चैम्बर में एगो प्रश्न चिह्न छोड़ गेली ।
उनखर आग्रह के आगू पत्रकार के हिम्मत पस्त हो गेल ।
ऊ सोच रहलन हल , "एक तरफ बड़का-बड़का धनाढ्य , गणमान्य आउ दिग्गज मिल के एतबड़ जग के आयोजन में जुटल हथ आउ दोसर तरफ ई औरत एकल्ले एगो सामाजिक जग के ठानले हे ।
ओकर पूरन लेल ई आम आदमी के सामने अप्पन हाथ पसारले चल रहल हे ।
समाज में आझ केतनी बेटी बियाह के आस में , धन के अभाव में माय-बाप के सीना पर पहाड़-सन पड़ल हे ।
अइसन में वीणा जी के काज जनप्रतिनिधि , धर्मसेवी आउ धनकुवेरन के धिक्कार रहल हे ।
कल जग के खबर तऽ अखबार में बड़का-बड़का फोटू सहित सुर्खी में छपत , मुदा वीणा जी के ई महायज्ञ के बारे में के जानत"?
  -मगही-हिन्दी साहित्यिक मंच , हिसुआ , नवादा --------------------------------------------------------------------------------------------------------------------  कहानी   दया के पात्र के?
  प्रो. शोभा कुमारी  हम नित्तम सांझ के टहले निकल जा हली , सिकन्दरा बजार से पूरब , जमुई रोड में ।
हमरा डागडर सलाह देलक हल – "स्वस्थ रहे चाहऽ हा तऽ सुबह-शाम टहलल करऽ" ।
पहिले तऽ हम अनठिअइले रहली , बाकि जहिया से शरीर के कपड़ा तंग होवऽ लगल , हम्मर चिंता बढ़ऽ लगल ।
मोटाय भी रोग हे ।
बड़का-बड़का शहर में तऽ जीरो फीगर के नशा अइसन अजमावल जा रहल हे ।
होती के धोती हे ।
छोट जग में ऊ सब सुविधा कहां?
भला होवे रामदेव बाबा के , जे पतंजलि ऋषि के अजमावल नुस्खा के जन-जन तक पहुंचावे में कुछ अप्पन रंग मिला के हमनी नियन के भी जीना सुलभ बना देलन ।
से-से हम सुबह योग-व्यायाम आउ सांझ टहलना शुरू कर देलूं ।
 हां तऽ टहले के टहले , साथ-साथ जन-जीवन से जुड़ाव के भी तऽ अवसर मिलऽ हे ।
कॉलेज के जिनगी , छात्र-छात्रा के संगति ढेर भेल ।
स्टाफ रूम में बैठ के साथी साथ हंसी मजाक , देश-विश्व के राजनीति पर बहस , सरकार के शिक्षा नीति पर क्षोभ इया चानन-चुगली कटाक्ष व्यंग्योक्ति बक्रोक्ति के प्रयोग तक सीमित रहलो ।
हमरा ई सब में मन की लगतो ।
कानी गइया के अलगे बथान ।
हम अप्पन विभागीय कक्ष में बइठल उपन्यास कहानी पढ़े में समय बितइबो , डेरा चल अइबो ।
 एक दिन सांझ के टहले निकललूं ।
आम दिन कोय ने कोय साथ हो जा हलन ।
साथ टहलइ के अलग मजा हे ।
प्रसन्न चित्त रहला पर इर्द-गिर्द के जन-जीवन से जुड़ल सवाल मन में उतर जाहे आउ जुवान पर उतर आवऽ हे ।
बेवाक आदान-प्रदान चलइत रहऽ हे आउ दूरी तय होबइत जाहे ।
अइसे राह में राम-सलाम तऽ आम बाते हे ।
कभी-कभी ठहर के बतियाना जरूरी हो जाहे ।
नञ् तऽ गुमानी बूझतन कॉलेज से जुड़ल रहे के चलते आते-जाते "प्रणाम मैडम"सुने के तऽ आदि हो गेली हे ।
जादे तक हम मुस्कुरा के मन के भाव व्यक्त करऽ ही आउ आगू बढ़ जाही ।
 तहिया हम एकल्ले चलइत-चलइत बिगहा पर से आगू बढ़ गेली ।
अजीब संयोग बूझऽ कि तहिया प्रणाम पाती भी कमे से भेल ।
हम मूड़ी गोतले चलइत रहलूं ।
अचक्के ध्यान टूटल तऽ हम पुल के नगीच पहुंच गेली हल ।
उहां से लउटे में लगभग चार किलोमीटर तय करऽ पड़ल हल ।
हमरा थकान सन लगल ।
सुस्ताय के खेयाल से ओतुने बइठ गेली ।
चिरइं चुरगुन अप्पन-अप्पन खोंया दने मुहिया गेलन हल ।
झिर-झिर पछुआ पसेना से लग के एसी के मजा दे रहल हल ।
हम्मर नजर एगो बोझा लेले मेहरारू पर पड़ल ।
ऊ सड़क दने बढ़ल आ रहलन हल ।
माथा पर हरियर कचूर नकटिया के डांट हल , जे एने अमूमन जनावर के चारा में काम आवऽ हे ।
हम ओकरे बदे सोंचऽ लगली – 'गाय-भैंस पालऽ होतन ।
खेत-पथारी हे तऽ बैल भी रखऽ होतन ।
अइसन आजकल खेती तऽ टरेक्टरे से जादे होवऽ हे ।
'  ऊ मेहरारू पुल के दक्खिन सड़क पर चढ़ गेलन आउ हमरे दने बढ़इत आ रहलन हल ।
नगीच आल तऽ ओकर चेहरा साफ जना लगल – गेहुंआ रंग , सुतवां नांक , माथ पर हिकली , कस्सल देह , लगल तीस-पैंतीस से जादे के न होत ।
 अचक्के ओकर बोझा हमरा से दू-डेग पर फसक गेल ।
ऊ हकबका गेल ।
डांट ओकर गोड़ भिजुन बिखर गेल हल ।
ओकर चेहरा पर चिंता भरल लाली उभरल आउ हमरा दने देख के डांट के समटऽ बांधऽ लगल ।
हम सोंच रहली हल उठावे जरूर कहत ।
हम्मर पेन्हावा-ओढ़ावा देख के संकोच भी कर सकऽ हे ।
 बोझा बन्हा गेल ।
ऊ एन्ने-ओन्ने ताकऽ लगलन दूर में तीन चार आदमी ठाढ़ गलबात कर रहल हल ।
हम सोचऽ लगली कि ई औरत चिंता में होत ।
हमरा से उठ सकऽ हे कि नञ्?
उठा देवे में हरजे कि हे?
अन्दर से हमरा आदमियत जाग रहल हल ।
विलम्ब देख के हम कहली , "उठा दियो बहिन"?
 ऊ हमरा गौर से देखलन आउ मुसकइत कहलन , "अपने से उठतन"?
 "उठा के देखऽ ही", कहके हम हाथ लगइली आउ जरूरत से जादे जोर लगा के उठइली , उठ गेल ।
परीक्षा में पास होबइ के आनन्द जइसन बोध भेल आउ हम डेरा दने लौट गेली ।
 तहिया से ऊ मेहरारू जब भी मिले , परनाम मैडम जरूर कहे ।
एक दिन ऊ हमरा देख के चारा कटनइ छोड़ के हंसुआ लेले नगीच आ गेल आउ परनाम मैडम कह के हम्मर बगल में बैठ गेल ।
हमरा लगल ऊ जरूर कुछ कहे चाह रहल हे ।
हमहीं पहल कइली , "परनाम पाती नित्तम होवऽ , बकि हम तोहर हम नाम नञ् जानऽ ही" ।
 "हम्मर नाम शान्ति हे , "ऊ बूझल-सन बोलल ।
"आज तू भीतर से अशान्त लग रहली हे , की बात हे"?
ऊ सुबकि गेल ।
हम ओकर कंधा पर हाथ रख देली ।
ओकर आंख झर-झर बहऽ लगल ।
हम धीरजा बन्हाबइत कहली , "तोरा नियन कमासुत मेहरारू के आंख में आंसू न सोभऽ हे बहिन" ।
 "मैडम , हम्मर सब कैल-धैल अकारथ हो ।
सब कुछ मरदे पर सोभऽ हे ।
ऊहे जब कुमेहर हे तऽ हमरा लेल दुनिया अन्हार हे", ऊ अंचरा से लोर पोछइथ कह गेलन ।
 "अइसन काहे कहऽ हा?
 ऊ अप्पन बामे-बाम हाथ-पीठ देखाबइत कहलन , "एतना नित्तम के परसाद हो मैडम ।
हमरा तब डूब मरे के मन करऽ हो ।
की करियो कुछ नञ् सूझऽ हो" ।
 "आदमी गोसाहा बुझा हथुन ।
उनखा से मुंहलग्गत न बोलल करऽ ।
अपनइं बोलइत-बोलइत गोस्सा सथा जइतनु", हम जीअइ के गुर बतइली ।
"ओकर मथवे ओझरा गेलइ हें ।
लगऽ हइ कोय कुछ कर-करा देलकइ हे", ऊ पछताल सन बोलल ।
"ई सब बहम हो ।
हमरा लक्षण बतलावऽ तब बूझवो", हम कहली ।
 "हमरा देखलको तकब कि ओकर रंग बदलऽ लगलो ।
आंख लाल-ला गुल्लड़ सन , गुड़ार के ताकलको ।
जे कुछ मिललो , चला देलको ।
बालो बचवा नञ् सोहा हइ ।
इगो ठेना-ढेनी हो , ओकरा तऽ लात-मुक्का के धोकड़ा बना देलको हे ।
सब ओकर डर से थरथर करइत रहऽ हो ।
सयान बेटिया तक के नञ् छोड़ऽ हो ।
हम तऽ ओकर पिटना हइये हइ ।
पगला गेलइ हे मैडम , "शान्ति बोल के एन्ने-ओन्ने ताकऽ लगल ।
 "हमरा खिस्सा नियन सुनावऽ", हम कहली ।
 "तऽ टटके आज के खिस्सा कहऽ हियो ।
भोरे बड़की बेटी रधिया के गोयठा ठोके में लगा देलियो हल ।
ऊ बेचारी गोबर में पानी देके सान रहलो हल ।
एक पीठिया छौंड़ा-छौड़ी अंगनमा में खेल रहलो हल आउ हम चूल्हा जरा के नस्ता बनावइ के सूर-सार कर देलियो तहिया घरे के कैंता टूटलो हल , ओकरा काट के रखलियो ।
आज लहस गेलो हल ।
कड़ाही चढ़ा देलियो कि रधिया के बाऊ दम दाखिल हो गेलो ।
बूझ ला कि घर में हड़कंप मच गेलो ।
रधिया के गोबर सानइत हाथ रूक गेलो ।
छौंड़न जजइ-तजइ सकदम ठाढ़ हो गेलो ।
 ओकरा भोरे दूध पीये के आदत हो ।
दम हांक देलियो , "रधिया , बाऊ ले दूध ठार के लाव" ।
रधिया धनपथाल हाथ धोके दूध हमरा भिजुन रख के लपकल गोबर के ढेरी भिजुन चल गेलो ।
हम धीपल कड़ाही में दूध ठार के सुसुम कैलियो आउ कटोरा में लेके देवे गेलियो ।
ऊ ओसरा के खटिया पर गुमसुम बैठल हलो ।
ओकर तरवा के धूर कपार चढ़लो आउ हम्मर हाथ पर अइसन मारलको कि कटोरा भर दूध उझला गेलो ।
ऊ हमरा धकेल देलको आउ ओतुने रखल फराठी से हम्मर देह बामे-बाम करके घर से बहरा गेलो" ।
 हम सुन के सोंचऽ लगली ई कइसन मरद के लक्षण हे?
पागल हे कि गोसाहा?
हम पूछली , "पीअइ के भी आदत हो उनखा"?
 "नञ् मैडम , मुहों नञ् लगबो हो ।
खैनी भले खाहो , "शान्ति जवाब देलन ।
हमरा गुम देख के ऊ बोलल , "एक मन भाग जाय के करऽ हो फिर हमरा दया आ जा हो माय-बाप के टूअर , के सम्हारतइ हमरा मार दे कि काट दे , भागम तऽ नञ्" ।
 "भगला से नञ् होतो , सम्हारला से होतो ।
धीरज से सहऽ , दिन फिरवे करतो , "हम कहली ।
 "हां मैडम एकर सुख में साथ देलिअइ , दुख में छोड़ दिअइ गांव के आदमी तऽ देख के छीहर काटऽ हइ , हम कने जइअइ"शान्ति बोल के गांव दने ताकऽ लगल ।
ऊ अचक्के उठ गेल , "देखऽ मैडम , रछछा आ रहलो हे ।
देख लेतो तऽ एजउ तेरहो निनान करतो , जा हियो , कह के ऊ सड़क से नीचे उतर गेल ।
 आसिन के महीना हल ।
मगह के भारी परब जितिया पसरल हल ।
मड़ुआ के रोटी आउ पोठिया के झोर न लगल तऽ जितिया की ।
से हम तहिया भोरगरे टहले के बहाने डेरा से निकल गेली , सोंचली बिगहा पर के शान्ति मिल जइतन , तऽ उनखे कहम ।
पांच दाना भी मिल जात , तऽ विधान तऽ हो जात ।
 आसमान में छिटपुट बादर से छिटही चदनी सन लग रहल हल ।
सड़क के किनारे धान के पौधा पुरबइया हवा में लहरा रहल हल ।
सड़क पर आवा-जाही शुरू हो गेल आउ हम बढ़ल जा रहली हल पकिया सड़क पर ।
संयोग देखऽ तहिया शान्ति के जगह ओकर पगला पति बिसेसर दूर से आबइत जना गेल ।
हम्मर रोआं गनगना गेल-पागल आदमी के कोय ठेकान नञ् ।
हम दहिने से बामे मूड़ी गोतले बढ़इ लगली बाकि तरे आंख से बिसेसर के गतिविधि देखले जा रहली हल ।
जइसे-जइसे नगीच पहुंचल जा रहली हल , हम्मर धड़कन बढ़इत जा हल ।
आमने-सामने होला पर ऊहे पट्टी से बिसेसर मिसरी घोरइत बोलल , "परनाम मैडम !
आज भोरे टहले ले निकललथिन"?
 हमरा आश्चर्य भेल उनखर सहज व्यवहार कुशलता से ।
हम उनखा देख के बोलली तऽ कुछ नञ् , खाली मुसक के उनखर अभिवादन के जवाब देली ।
 "लगऽ हे आज अपने कोय परोजन से एने जा रहली हे , "ऊ बोललन ।
 हम ठमक गेली ।
आश्चर्य भेल ऊ आदमी पर ।
एकरा दुनिया पागल कइसे कहऽ हइ?
जे आदमी दोसरा के मन के भाव ताड़ सकऽ हे , ऊ पागल कइसे हो सकऽ हे?
हम मुस्कुरायत कहली , "तू ठीके ताड़ला ।
जितिया ले मड़ुआ के इन्तजाम में निकलली हे" ।
 "तऽ हम्मर पगली घारावली के नञ् कहलहो , पहुंचा देतो हल ।
ऊ तऽ रोज तोहरा भेंटबे करऽ हो ।
ठहरऽ एजइ , हम दरबर मारले ले आबऽ हियो" ।
 हम कुछ बोली , एकर पहिलइ बिसेसर घर दने दौड़ पड़ल , हम तऽ चकरा गेली ।
 आउ ठीक , ऊ एक किलो मड़ुआ के आंटा एगो पोलिथिन में झुलइले दौड़ल लाके हमरा थमाबइत बोलल , "एतना में काम चल न जइतन"?
 "ई तऽ बहुत हे !
पांच दाना से भी विधान हो जा सकऽ हल ।
अच्छा , एकर केतना पइसा दे दियो"?
हम पूछली ।
 आउ बिसेसर हाथ जोड़इत दांत से जीभ काट लेलल , "ई हम्मर पसेना के हइ मैडम" !
 "पसेना अनमोल हे बिसेसर" ।
 "आउ संवेदना"?
 पागल बिसेसर हमरा निरूत्तर कर देलन ।
ऊ शान्त भाव से एगो गूढ़ सवाल छोड़ के अप्पन राह चल देलन ।
 बिसेसर के माथा ओझराल रहे इया नञ् , बिसेसर हम्मर माथा जरूर ओझरा देलन – पागल आउ सुलझल में कि अन्तर हे?
 खैर , परब बीत गेल ।
एक सांझ हम बिगहा पर के पुल पर पहुंचूलं कि शान्ति के नजर हमरा पर पड़ गेल ।
तहिया ऊ खंचिया में घास लेले घर दने जा रहलन हल ।
पुल पर खंचिया रख के ऊ बगल में बैठलन ।
हम शिष्टाचार बस पूछली , "परब निम्मन से बीत न गेल"?
 "दुक्खी के जी उक्खी बिक्खी !
कइसउं रो पीट के मनाइये लेलियो मैडम" ।
 "एक बात जानइत हा कि हम्मर घर में तोहरे मड़आ के आंटा के रोटी पकल हे"?
 ऊ अचकइलन ।
हम सब खिस्सा सुना देली तऽ ऊ बोललन , "अंटवा तऽ अपनइं निकाल के लेबे कैलकइ हल ।
हम देखबे कैलिए हल , बाकि डर से नञ् पूछलिअइ. के मार खाहे" !
 "अइसन स्वभाव के आदमी पागल होवऽ हे"?
हम कहली ।
 "बाहर में तऽ सबसे निमने से बतिअइतो , बकि घारा में न भूता भरो लगतो मैडम" !
, मूड़ी हिलाबइत शान्ति बोलल , "हम ओकरा से निराश हो गेलियो दीदी जी !
ओकरा पर से हम्मर भरोसा उठ गेलो ।
ऊ तऽ हमरा देखहे नञ् चाहऽ हो ।
नजर पड़लो कि झरना भैंसा नियन मारे दौड़लो" ।
 "ई कहिया से अइसन करऽ हो?
, शुरूए से अइसने हलो"?
 "नञ् दीदी जी , मुंहे पोछइत रहऽ हलो", मुस्कइत शान्ति बोलल , "जहिया से अइसन रूप धइलको हे , हम सब गल्ला पाती बेच के हथिया ले हियो आउ बैंक में जमा कर दे हियो ।
एकरा पता भी नञ् चले दे हियो" ।
 थोड़े देरी चुप रहली ।
हम्मर मुंह से निकल गेल , "तोरा भीर कभी जा हथुन"?
 शान्ति बोलल , "देखऽ दीदी , बेटी सेयान हो गेल हे ।
बेटा भी दस बच्छर के हो गेलो हे , बेटिया आठ के ।
झूठ नञ् कहबो , जहिया से हम्मर छोटकी होलो हे , ओकरा हम अपना भीर आवे न दे हियो ।
खा-पीके बाले-बच्चे केबाड़ी लगा लेलियो ।
ऊ पट्ठा सेया बाल-बच्चा भिजुन की बोलता , घुरिया के दलान चल जा हथ" ।
 "अइसन काहे"?
हम गंभीर होके पूछली ।
 "माय-बाप कमसिन में बियाह देलन ।
जल्दी-जल्दी तीन बुतरू हो गेलो ।
हमरा एकरा से फाजिल नञ् चाही ।
हम्मर ओकरा दून्नू के अपरेशन से डर लगतो ।
गोली-तोली हमरा बूझे न आवऽ हे ।
की करी , सटहे न देही इयार जी के", ऊ मुस्कइत बोलल ।
 हम सुन के दंग रह गेली ।
हम पूछली , "ऊ अभियो तोहरा भिजुन जाय के परियास करऽ हथुन"?
 "हां दीदी , करबे करऽ हइ ।
ई उमर में सेयान बेटा-बेटी के ऊंच पेट देखावे में कइसन लगत"?
, शान्ति मुस्कइत बोलल ।
 "हमरा लग रहलो हे कि बिसेसर के तू पगलइले हा ।
तू चाहऽ तऽ बिसेसर , बिसेसर हो जा सकऽ हथ , पहिलउका बिसेसर , मान करइवला बिसेसर , लाड़-पियार करेवला बिसेसर , माउग के इसारा पर तारा तोड़इ वला बिसेसर ।
तू उनखा अप्पन नजर से गिराइये देली , गांव-जवार के नजर से भी उतरवा देली ।
सब तऽ उनखे दोस देहे , तोहरा तऽ कुल लक्ष्मी बूझऽ हथ , सहनशीलता के प्रतिमूर्ति , पतिव्रता !
हम दू नेतियाह न बोलबो शान्ति !
तोहर मुंह से सच सुनके हमरा तोहरा पर दया न आवऽ हो , दया आवऽ हो तऽ बेचारा बिसेसर पर ।
तू ई बात काहे न बूझऽ हो कि ऊ भी हाड़ के मांस के प्राणी हे , जेकर कुछ इच्छा होवऽ हे , आवश्यकता होवऽ हे ।
तू अपना के बदलऽ , तोहर जहान बदल जइतो", हम लमहर वक्तव्य देके शान्ति के पीठ पर हाथ रखइत उठ गेली ।
 एस.के. कॉलेज लोहंडा , सिकंदरा(जमुई). -------------------------------------------------------------------------------------------------------------------  यात्रा-संस्मरण कला बसे बंगाला   मिथिलेश "हैलो" !
"के हऽ"?
"प्रणाम श्रीमानजी !
हम दीनबन्धु" !
"कहऽ कुशल छेम" ।
"निम्मन हइ श्री मान जी !
एगो कोलकाता के प्रेमी जीव अपने से मिले चाहऽ हथिन , भेज दियन"?
"आंय महाराज !
नेकी पूछ-पूछ !
हमरा नियन छोट जगह के जीव लेल एकरा से बढ़के सौभाग्य के बात की होबत कि महानगर के भद्रालोक के दर्शन होवत" ।
"इनखा अपने के पता दे रहली हे , कल्ह जइतन" !
"स्वागत हे ।
उद्देश्य"?
"इनखे से बतिया लेथिन" ।
आउ जाने के खुशी के ठेकाना नञ् रहल कि कोलकाता में मगध संस्कृति के अलख जगावे ले एगो नवसृजित मगध नागरिक सेवा संघ के संस्था हे , जेकर कर्ता-धर्ता-सकरी किछार बसल पौरा गांव के उत्साही नौजवान पारस जी हथ ।
दूरभाष से उनखर चुनियाल बोली के सहारे इन्सानी मुठान बनइत बिगड़इत रहल ।
हम तरह-तरह के रूप-रंग-आकार के मानुख सिरजइत , संशोधन करइत रहलूं ।
मन थिर तभिये भेल , जब अचक्के छो बरिस के पोती मीनू हमरा कमरा में आके कहलक , "बाबा , एगो अदमी खोजऽ हथुन" ।
 हम्मर धड़कन बढ़ि गेल , जरूर लोहा के सोना बनावइला पारस जी होलन ।
हम झपटि के गेट पर चलि गेली ।
जीन्स-पैंट पर घुटना से नीचे तक झूलइत मैचिंग कामर के बेल-बूटा वाला नीला कुरता पर खिलल मुस्कान हाथ फइला देलन आउ हम बांह में समेटइत अप्पन कमरा तक उनखर पीठ हंसोतइत पहुंच गेलूं ।
हम्मर मुंह से अचक्के निकलल , जा-जा नास्ता पानी के इन्तजाम करऽ हो , बड़ी दूर के अदमी मिले अइलन हे" ।
"जी हम तऽ घरे के ही"पारस जी मुस्कुरायत बोललन ।
"ई आउ गौरव के बात हे कि हम्मर घर के बेटा कोलकाता में अप्पन संस्कृति के महक बिखेर रहलन हे", बोलइत हम उनखा कुरसी पर बइठइली आउ बोलली , "तूं जीवट के अदमी हऽ नुनु ।
बोलऽ , हमरा से की सहयोग के कामना करऽ हऽ"?
"अपने के आशीर्वाद चाही. दू अच्छर. बस" ।
"ई तऽ तोहर हक बनऽ हो बउआ !
तूं दूर देश में रहिके बीहड़ बीड़ा उठइला हे ।
संवेदना सहित शुभकामना प्रकट करऽ ही कि तोहर उद्देश्य के पंख लगे" ।
"एतने सुनि के हमरा में असीम उत्साह भरि गेल गुरूदेव !
हम गद्गद् ही", पारस जी पिघलइत बोललन ।
उनखर आंखि में आनन्द के आखर बून्द बनि के ढुलकि गेल ।
हम ऊन भावुक संस्कृति कर्मी के हाथ पकड़ि के ढेर देरी सहलाबइत रहली ।
 ईहे बीच हम्मर बड़का लड़का निशान्त चाह-बिस्कुट के साथ आल आउ टेबुल पर रखि के पांलग्गी कइलक , बगल में ठाढ़ भे गेल ।
दुन्नु एक पिठिया बुझा हलन ।
प्रेमी जीव पारस जी , क्षण में निशान्त से घुल मिल गेला ।
 चाह के बाद हम बोलली , "अप्पन कार्य-योजना बतावऽ" ।
 "जी , एगो मगही में पत्रिका निकाले चाहऽ हिअइ ।
अपने प्रारूप तैयार करि देखिन ।
दीनबंधु जी से प्रस्ताव कैलिअइ , तऽ ऊ अपने भिजुन भेज देलथिन" ।
 "देखऽ , पत्रिका के कलेवर पर सामग्री निर्भर करऽ हो ।
गुड़ जेतना दे हो , ओतने मीठ होतो ।
प्रकाशन अर्थ पर निर्भर करऽ हो ।
तोहर संस्था के सामर्थ्य जानले बिना प्रारूप तैयार करना मुश्किल हो" ।
 "तीस-बत्तीस पेज के बुक साइज कइसन रहतइ"?
 "आरंभ दुब्बर रहे , कोय हरज नञ्. सले-सले घी-दूध खाके मोटा जात , कोय चिन्ता नञ्" !
 "एक आग्रह आउ हइ !
अपने के जमात साथ कोलकाता आवऽ पड़तइ" !
 "हम आव , जरूर आव !
जमात के सीमा भी बोलदऽ तऽ निम्मन रहे" ।
 "पांच आदमी तऽ एनउका रहले के चाही" ।
 "ठीक हे ।
हम जमात के साथ पहुंच जाव" ।
आउ पारस जी अप्पन छपल कार्ड हाथ में थमा के कहलका , "जिनखा-जिनखा साथ लेथिन , आमंत्रित करि देखिन ।
दीनबंधु आउ उदय भारती जी के कार्ड मिल गेलन हे" ।
 "बड़ बेस !
हमरा तीन गो दे दा" !
 आउ उन्हें निमंत्रण पर जमात के रिजर्वेशन भे गेल ।
दू आदमी तिलैया से , तीन आदमी वारिसलीगंज से ।
गया-हाबड़ा तहिया लेट हल ।
तीन के जगह पांच बजे वारिसलीगंज पहुंचल ।
दीनबंधु आउ भारती जी हमनी तीनों के जगह टेब लेलन हल ।
हल तऽ एक्सप्रेस बकि जमालपुर तक पसिंजर रहऽ हल ।
सीट के अधिकार जमालपुर के बादे !
 लखीसराय तक तऽ खुश फैल से गेलूं बकि वहां तऽ कोचमां कोच भे गेल ।
औफिस करइवला डेली पसिंजर के रेला से डिब्बा ठसमठस भे गेल ।
डेली-पसिंजर के रूतवा अलग होवऽ हे ।
घर भिजुन कुतवो बरियार ।
बोलिये-चलिये से पता चलि जइतो. आ गेलथुन लइन के रंगदार. सम्हल के. नञ् तऽ बतकुच्चह भेलो कि ठोकइला ।
हम सब भय से सिमटि गेलूं ।
नधि गेल चाथन-चुगली , औफिस के अन्दरूनी खिस्सा , हाकिम के शिकायत. भुनुर-भुनुर नञ् गोहार गोहार !
हम आउ भारती जी 'आजकल '´के उपेन्द्र नाथ अश्क विशेषांक पर चर्चा करि रहली हल , बन्द करि देली. नकारखाना में तूती !
 ईहे बीच हम्मर बगल में ताश नधि गेलो ।
दूतरफी जुड़ल घुटना पर बिछ गेलों तौलिया आउ बंटऽ लगल पत्ता ।
ताश से एतना तऽ भेल कि हल्ला शान्त भे गेल ।
खेलबइया चारियो तऽ पत्ती के दुनियां में खो गेलन , बकिये देखबइया एकटक बगुला नियन ध्यान लगा देलन ।
शेष रहि गेल गाड़ी के हड़हड़ी आउ हिलनइ-डुलनइ ।
रात गहरा गेल हल ।
जमालपुर जंक्शन नगिचाल का हल ।
डिब्बा रस-रस ढील भेल जा हल ।
गोड़ पर चढ़ल गोड़ पलखत पइलक , राहत लेलक ।
जुत्ता से गोड़ निकाललूं , आगू-पीछू कइलूं आउ मोड़ के सीट पर चढ़इलूं !
दीनबंधु जी पूछलका , "तबीयत ठीक हइ ने श्रीमान जी"?
 "जमालपुर के सुमरनी जाप में सब मनपीड़ा भुलाल हलियो", मुस्कुरायत कहली आउ 'आजकल ' पत्रिका के कभर देखे लगली ।
उपेन्द्र नाथ 'अश्क '´के पहचान अगर अप्पन कथ्य आउ शिल्प में ह तऽ फरवली टोपी 'मरना और मारना ' इयाद आ गेल ।
अइठ जोठ में नीचे गिर पड़ल. अस्त-व्यस्त ।
ओकर उघड़ल अंक देख कै एगो भाभी के अप्पन एकनी बोगी में कइल हनीमून जतरा के इयाद आ जा हे ।
ऊ सोंचऽ लगऽ हे-लिजलिजा कीड़ा जब सृष्टि के अंगड़ाई लेके तीर-सन तनऽ हे , तब उन शिवलिंग-सन् पूज्य होवऽ हे ।
हम भारती जी के साथ ऊ पढ़ल कहानी पर चर्चा करइत रहली आउ गाड़ी जमालपुर रेल फैक्ट्री के नगीच रूकल जिरा रहल हल ।
हम्मर ध्यान ओन्ने गेल तऽ समझली-सिगनल न भेल हे ।
लम्बा सफर हल ।
धड़फड़ी के कोय बात नञ् ।
 गाड़ी खुलल आउ जंक्शन में लगि गेल ।
सब अप्पन-अप्पन सीट हथियावे लगला ।
राय जमल खा-पी के बिछौना लगावल जाय ।
फेन की हल , अप्पन-अप्पन थैला के चेन सरकावे लगलन , डिब्बा-डिब्बी खुले लगल , अखबार के प्लेट बिछे लगल , समूह में प्रकार बंटे लगल. लिट्टी , मकुनी , पूरी , सब्जी , अंचार , निमकी ।
दीनबंधु जी जे भी से हरियर-हरियर पोकढाल मिरचाय निकाल के पूछलका , "किनरवा-किनरवा लंका चाहियो?
 "राम-रस के बिना लंका के लहर बरदास्त करत दीनबंधु जी"?
हम कहली ।
 "जी नञ् , रामरस के डिबिया साथे हइ श्रीमान जी , "भारती जी मुस्कुरायत अप्पन थैला टटोलइत बोलला ।
 "लाख लंका जारऽ , रावण निखमन होबइवला नञ् हो , "हम कहली – "तखनी तऽ एक राम हला , अब हम सब रामेराम(भोजन आरंभ) करी , निखमन होके रहत", कहिके दीनबंधु जी पूरी में सब्जी लपटलका आउ मुंह में डालके चलावे लगला ।
गाड़ी खुल चुकल हल ।
अन्हार के छाती पर खिड़की से कुदकि के रोशनी के रेल समानान्तर होड़ लगइले हल ।
 नीन्द भरले-पेट के ई भार !
पेट में कुछ गेलो नञ् कि पिपनी पर घुरिया लगलो !
रात के रेल जतरा गोंगा के गुंड़ बूझऽ. तीत-मीठ के कतोय अभिव्यक्ति नञ् ।
नीन आल खिरखिरिया पहाड़ भिजुन आउ टूटल हावड़ा जाके ।
 पारस जी के फोन घनघनाल , "हैलो , हम छो नम्बर गेट पर ही , आथिन" !
 हाबड़ा-हाबड़े हे. !
हड़बड़इला कि हेरइला ।
खैर , पारस जी नियन कुशल गाइड मिलि गेला आउ हावड़ा के होटल में ठहरा के आव-भगत में लगि गेला ।
चाय पीके एकाएकी सब नहा-सोना लेलका ।
कचौरी , छोला आउ इमिरती देखि के अप्पन कस्बा इयाद आ गेल ।
सच कहऽ हे , कोलकाता माने हिन्दुस्तान , माने भारतीयता के संगम !
 हाबड़ा पुल पार नञ् कइला तऽ जिनगी अकारथ बुतरू बानर के बुझउअल बुझावल जा हे-बिन पाया के पुल कउने?
 कोलकाता के जोड़ा साक मोहल्ला , जहां के पावन भूमि पर गुरूदेव रवीन्द्र नाथ ठाकुर के निवास स्थल हे , हमरा सब के बुला रहल हल ।
वह ई मगध नागरिक सेवा संघ के वार्षिक सम्मेलन आयोजित हल ।
आजकल ऊ कला विश्वविद्यालय के रूप में ख्यात हे ।
देश-विदेश के विद्यार्थी उहां कला , नृत्य , संगीत , नाटक के शिक्षा ग्रहण करे आवऽ हथ ।
 कार मुख्य द्वार पर रूक गेल ।
उतर के पारस जी नेतृत्व कइलन आउ एगो कलामंच पार करइत हाल में ले जाके बइठा देलन ।
तखनइ महिला कलाकार के एगो जत्था पहुंचल आउ बगल के निर्धारित कमरा में चलि गेल ।
उहां के शान्त वातावरण हमरा अभिभूत करि रहले हल ।
हम चहलकदमी करऽ लगली ।
थियेटर होल के बरामदा पर घूम रहली हल कि हरियर कचूर लोन के एक छोर पर गुरूदेव के आगू में हाल जोड़ले झुकि गेली ।
हम्मर आंखि बन्द हल आउ होठ 'गीतांजलि ' के बंध बुदबुदा रहल हल – 'आभार तुमि अशेष ।
 ---------------------------------------------------------------------------------------------------------------------------------  कविता-कियारी झूमर   केसरीनंदन  अब नहीं सहल जाहे एते रे विपतिया से टुटि गेले धिरिजा मोर ।
अंखिया से सुखै नहीं लोर से टुटि गेले धिरिजा मोर॥ हमें उपजैलूं सभे रे अजनबा से करि मेहनत हड़फोर- लमरौ से लेहै छिनछोर से टुटि गेलै धिरिजा मोर ।
चार सांझ पर पकलै मंड़ुआ के रोटिया से बाल-बच्चा लेलै छिनछोर- रहि गेलूं जिया के मचोर से टुटि गेलै धिरिजा मोर॥ हमरे बनावल सभे रे कपड़वा से रंग-रंग लहंगा पटोर- हम मरलूं जाड़ा में ठिठोर से टुटि गेलै धिरिजा मोर ।
हमरे उठावल ऊंचे रे महलिया से हमरे से होवो हे इंजोर- हमर घर सुअर के बखोर से टुटि गेलै धिरिजा मोर॥ गांव केर बड़ जमींदार महजनमां से होइ गेलै बड़ सुदखोर- सुद-दर-सुद लेहै जोड़ से टुटि गेलै धिरिजा मोर ।
एक मन लेलिए बिझल खेसड़िया से तीन दिन दुअरा अगोर- गोड़ परी दंतवा खिसोड़ से टुटि गेलै धिरिजा मोर॥ डेढ़ मन देलिए झलझल धनमा से तइयो करै छिलन पछोर- धन ओकर हिरदा कठोर से टुटि गेलै धिरिजा मोर ।
अब नहीं सहल जाहै एते रे बिपतिया मोर- मिलिजुलि लड़वै दुसमनमा से करि लेबै हिरदा कठोर॥  ++++++++ कविता-कियारी गजल   अशोक समदर्शी  बादर से किरिन लिपटल अइसन , रंग सात धनक के की कहना , पारस के परस होलइ जखनी , लोहा से कनक के की कहना॥ ऊ नैन के बैन के की कहियइ , हल नीन भरल ओदा डबडब , छन में जे लपक के झपक गेलइ , ऊ नैन उरेहल हल सपना॥ कभी नेह के सागर के लहरा , कभी नफरत के छिप्पल सहरा , अब हाल उभयचर हो गेलइ , दिलवर के सनक के की कहना ।
चूल्हा पर चढ़ल जखनी हड़िया , नान्हे चेहरा बड़गो अंखिया , हल टंगल , परोसल गेल थरिया , भंफाल महक के की कहना॥ कर में हंसुआ , लोढ़ी-पाटी , अब कलम उठइले बंदूक भी , श्रम से जुड़लइ ई संस्करिति , चूड़ी के खनक के की कहना॥  +++++++++++++ कविता-कियारी खेलय हो शिव होली   दीनबन्धु  खेलय हो शिव होली , गौरा पारवती संग ।
एक हाथ लेले भोला , डिमक डमरूआ , एक हाथ भंगिया के झोली॥ माथे जटा आउ गंग बिराजे , गलवा नगिनियां के जोड़ी॥ अबीर गुलाल उड़त अंगना में , लपट झपट रंग बोरी॥ भूत-प्रेत सब मिल जुल नांचे , बम बम हंथवा के जोड़ी॥ बाघ , बसह , मोर , नाग रंग खेले , मूसक दांत खिसोड़ी॥  ******* कविता-कियारी लूटऽ फागुनी बहारी   दीनबन्धु  लूटऽ फागुनी बहार , लूटऽ फगुनी बहार , हमहूं तैयार हकूं सइंया॥ आजा मंजरे महुआ को चिआएल , कोयली करऽ हय पुकार हो॥ अहो. राउआं पोखरिया कमलदल खीलल , मंउरा करऽहय गुंजार हो॥अहो. सहजन सहकल सले सले बोलवे , देउरा देखावे दुलार हो॥अहो. बूटा केरइया मंसूरी गदरायल , रसवा बहावे कोलसार हो ।
अहो. रंग अबीर गुलाल के झोली , तोहरा लगइवो गोथार हो ।
अहो.  ******* कविता-कियारी सुनऽ होली के चौपाई   उदय कुमार भारती  आव एन्ने आ के सुनऽ होली के चौपाई , कल्हे रतिया फेर भेलो महंगी से हाथपाई ।
सौ रूपैये करूआ तेल आउ अस्सी रूपैये बेसन , बैंगन-प्याज खरीदम् नञ् तउ फुलौड़ी बनत कैसन ।
एक रोज के मजूरी में हम की-की करबै भाई , आवऽ एन्ने आ के सुनऽ होली के चौपाई ।
बुतरू नगीच आ के पूछे कल्हे की पेन्हबै गे माई ।
दीदी के अंगिया फटल हइ आउ भैया के अंगा , रद्दी कागज बेच के तऽ ले अयलूं हल रंगा ।
भोरे से हम ठुनक रहलूं आउ तो बनल कसाई , आवऽ एन्ने आके सुनऽ होली के चौपाई ।
ई होवऽ हे हम्मर देश में अभियो हे बड़का खाई एक दने नीनर-दूबर , एक दने कसाई , ई देश के बेच-बेच के जे खाहे दूध मलाई ।
कईसे उड़े गुलाल अबीर हउ दू पाट हइ भाई , आवऽ एन्ने आके सुनऽ होली के चौपाई ।
होली तभिये होली होवत , जउ भेद मिटे सब भाई , आवऽ एन्ने आके सुनऽ होली के चौपाई ।
 *******  कविता-कियारी होली खेलऽ हइ जवान   शफीक जानी नादां  होली खेलऽ हइ जवान करगिल में अप्पन लहू से होली खेलऽ सीमा पर जवान हम्मर खेले रोज होली , खाके अप्पन छतिया पर दुश्मन के गोली ।
देशवा के बढ़वऽ हइ शान करगिल में अप्पन लहू से॥होली खेलऽ हइ. केते रे जतन से देश के लजिया बचैल थी , दुश्मन के छतिया पर झंडा फहरैलथी ।
मिल के हिन्दु मुसलमान करगिल में अप्पन लहू से॥होली खेलऽ हइ. चीन-पाकिस्तान भेतै लाख सतरू , हंस-हंस के भारत मैया लागी हम्मर बुतरू ।
जाके करतै स्नान करगिल में अप्पन लहू से॥होली खेलऽ हइ. तिरंगा के रंग नांदा फीका कैसे भेतै , अब्दुल हमीद भगत जलम घर-घर लेतै ।
करतै पूरा अरमान करगिल में अप्पन लहू से॥होली खेलऽ हइ.  ******* कविता-कियारी होली गीत   परमेश्वरी  पियवा न अइलै सखी बीतलै फगुनमा सूना मोर घर लागे सूना अंगनमा छोटे-छोटे बगिया के गछियो फुला गेल महुआ कोचरि गेलै आम मंजुरा गेल सजि गेलै सेंमल के बदनमा सूना मोर घर लागे सूना अंगनमा छोटी-छोटी सखिया के पिया घर आ गेल हमरी अभागली के पियवा परा गेल करियै हम कौन जोगनमा सूना मोर घर लागे सूना अंगनमा नस-नस पवन बसंती समा गेल काम के अगिनि अंग-अंग में जगा गेल उख-बिख लागै परनमा सूना मोर घर लागे सूना अंगनमा  ******* कविता-कियारी खींच मुखौटा   उमेश बहादूरपुरी  खींच मुखउटा जेक्कर देखलूं ओकर चेहरा काला हे ।
घर के भितर जहर भरल मुंह पर मधुआ के प्याला हे॥ इहे प्यार के रूप अगर हे अइसन प्यार नञ् चाहि ।
प्यार पर जान लुटावेवला प्यार के ही हम राही ।
सबके दिल दरवज्जा पर लटकल अलीगढ़िया ताला हे॥ सहुलियत के कोय बात करे नञ् चहूं ओर हे शोर-शराबा जान के दुश्मन भाई-भाई कर रहलन हे खून-खराबा ।
नीमक छिटे जे जरलो पर ऊपर से मिर्च मसाला हे॥ बीच बजरिया माय-बहिन के राह चले में मोसकिल हे ।
की जाने ऊ बेदरदी जेक्कर खुद के पत्थर-दिल हे ।
उनखर धन के अइसे समझे जइसे ओकर केवाला हे॥ उज्जर बग-बग कपड़ा बहिन के कहलाबे जे नेताजी ।
कलयुग के भगवान बनल हे मिनट-मिनट अभिनेता जी ।
नेता दूल्हा बन के बइठल पुलिस ओकर सहवाला हे॥ कर रहलन जे महाघोटाला ओकरे जय-जयकार हे ।
दर-दर ठोकर खा रहलन हे जे बड़का फनकार हे ।
पांव के नीचे कलमकार शइतान गले वरमाला हे॥  +++++++++ कविता-कियारी नुन रोटी   अशोक कुमार अंज  झेलैत-झेलैत झेलैत ही , महगी मार दीदी बस सुखल नुन रोटी हे , जियै के आधार दीदी॥ पेटा में चूहा कूदै , महगी छुए असमान साग-सब्जी सब महंगा , दिवस बितै आफत समान घर बाल-बुतरू भुखल , करासन बिन अन्हार दीदी॥ खाऊं की छप्पर छारूं , बिकराल महगी तोड़ल कम्मर बड़हल बेतन सब के , नै बड़हल मजुरिया हम्मर फटल पुरान देह ढकले , गुदड़ी लचार दीदी॥ बिगड़ल बजट , बिगड़ल बजरिया , महंगा-महंगा सब की किनू कि नै किनू , कुच्छो समझ आवै नै अब तेल बिन केस ओझराल , विपतेबिपत सार दीदी॥ गौ गौत कीनू की खाय अनाज , विपत भारी लुगा बिन उघार बौआ , बाबु के बिमारी गौत बिन गौ , हिर्दा हहरावे गोरू भोकार दीदी॥ दुकनदार भैया , दे दे उधार आझ , बुतरू सब भुखल मिलैत मजुरी दे देबौ हम , आझ दे दे रासन सुखल बेला बड़ हे बिसम , देबो नै करै उधार दीदी॥   -वजीरगंज , गया. -----------------------------------------------------------------------------------------------------------  मगह के आयोजन  शिक्षा दिवस पर मगही अकादमी के काजकरम   शिक्षा दिवस के मोका पर शिक्षा विभाग बिहार सरकार के तत्वावधान में से नवंबर तक श्रीकृष्ण मेमोरियल पटना तक शिक्षा दिवस समारोह के आयोजन भेल , जेकरा में बिहार मगही अकादमी अप्पन दमदार उपस्थिति दर्ज कैलक ।
अकादमी के तरफ मगही पुस्तक के से स्टॉल और मगही के उपलब्धि के प्रदर्शनी लगावल गेल ।
मगही अकादमी के अध्यक्ष उदय शंकर शर्मा के नेतृत्व में अकादमी के कर्मी तीनों दिन ओहां जुटल रहलथिन आउ मगही के प्रचार-प्रसार कैलथिन ।
प्रदर्शनी देखे लायक हलइ आउ अन्य अकादमी आउ संस्था से एक्कर प्रदर्शन बेहतर मानल गेल ।
प्रदर्शनी देखे लेल शिक्षा विभाग के अधिकारी , मंत्री आउ प्रदेश के जनप्रदर्शनी अकादमी के निदेशक सब्भे पहुंचलथिन ।
तहिया श्रीकृष्ण मेमोरियल हॉल के भीतर आउ बाहर रंगारंग साहित्यिक , विज्ञान , संगीत , इतिहास , पुरातत्व से जुड़ल बड़ी मनी काजकरम के आयोजन उहां हलै ।
 नवम्बर के बजे दिन से मगही अकादमी के संयोजन में कवि सम्मेलन के आयोजन भेल ।
अध्यक्ष उदय शंकर शर्मा के मंच संचालन में जोरदार मंच जमलइ ।
श्रोता आउ दर्शक मगही के कवियन के कविता के प्रभाव के लोहा मानलथिन ।
काजकरम में दीनबन्धु , जयराम देवसपुरी , दयानन्द बेधड़क , व्यंग्यकार उदय कुमार भारती , शफीक जानी नादां , कृष्ण कुमार भट्टा , सुमंत , भाई बालेश्वर , उमेश बहादुरपुरी सहित दर्जन भर कवि जौर होलथिन हल ।
 सब्भे के अंगवस्त्रम देके सम्मानित कैल गेल.  -------------------------------------------------------------------------------------------------------- मगह के आयोजन  मगध नागरिक सेवा संघ के मगही महोत्सव   दिसंबर के मगध नागरिक सेवा संघ कोलकाता के तत्वावधान में संघ के तेसर वर्षगांठ के मोका पर हावड़ा के शरत सदन में मगही महोत्सव के आयोजन भेल जेकरा में मगध आउ कोलकाता के मगहियन के जुटान भेल ।
काजकरम में मुख्य अतिथि बिहार के नगर विकास मंत्री डॉ. प्रेम कुमार , विशिष्ट अतिथि मगध विश्वविद्यालय बोधगया के मगही विभागाध्यक्ष डॉ. भरत सिंह हलथिन ।
संघ के अध्यक्ष पारस कुमार सिंह के मंच संचालन में दीया जरा के काजकरम के शुरूआत भेल ।
डॉ. भरत अप्पन संबोधन में कहलका कि मगह ज्ञान के केन्द्र हइ ।
मगही एकर विरासत हइ ।
मगह के पुरनका गौरवशाली स्थान पावे लेल मगहियन के एकजुट होवे पड़तै ।
ऊ भारतीय संस्कृति के मगह के देन , इतिहास पर मगही सब्भे परिवार के बोले , लिखे-पढ़े के अपील कैलका ।
डॉ. प्रेम कुमार कहलका कि मगही के बिना देश के संस्कृति आधा-अधूरा हे जउकि केन्द्र सरकार मगही के विकास आउ भाषा के दर्जा देवे में कोताही बरत रहल हऽ ।
ऊ खास कर युवा से अपील कैलका कि मगही के भाषा के तौर पर सब्भे अपनैथिन तब्बे मगही के विकास होतै ।
 काजकरम में मगही भाषा को राज्य भाषा के दर्जा दिलावे लेल हस्ताक्षर अभियान चलावे के आउ दिल्ली के जंतर-मंतर के आगू धरना प्रदर्शन के लेल प्रस्ताव पारित करल गेल ।
पारस सिंह कहलका कि मगही सम्मान लौटावेले सब्भे मगहियन के एकजुट होके आन्दोलन करे के जरूरत हइ ।
 काजकरम के दोसर सत्र में व्यंग्यकार उदय कुमार भारती के लिखल 'जरासंध के महादान ' आउ कृष्ण कुमार भट्टा के लिखल 'हाय रे प्रशासन ' मगही नाटक खेलल गेल. ऊंहा के बंगाली कलाकार बड़ी बेस अंदाज में नाटक में मंथन कैलथिन. 'मगह के आवाज ' स्मारिका के लोकार्पण कैल गेल ।
----------------------------------------------------------------------------------------------------------- मगह के आयोजन  गणतंत्र दिवस पर राजगीर के मगही कवि सम्मेलन   जनवरी के दिन जवाहर नवोदय विद्यालय राजगीर के सभागार में मगह के कवियन के जुटान भेल आउ एगो इयादगार कवि सम्मेलन अनुमंडल प्रशासन आउ विद्यालय प्रबन्धन के उपस्थिति में भेल ।
दिन के अनुमंडल के कयगो विद्यालय के बुतरून के रंगारंग काजकरम चलल आउ सांझ छो बजे से कवि सम्मेलन शुरू भेल ।
वरिष्ठ कवि दीनबन्धु के अध्यक्षता आउ उमेश प्रसाद सिंह के मंच संचालन में जयराम देवसपुरी , व्यंग्यकार उदय कुमार भारती , कवि रंजीत , शफीक जानी 'नादां ' , राजेन्द्र सिंह , डॉ. अखिलेश्वर सिंह , कृष्ण कुमार भट्टा , उमेश बहादुरपुरी , संयुक्ता कुमारी अप्पन अप्पन कविता पाठ से अप्पन विधा हास्य व्यंग्य , गीत , गजल के प्रभाव छोड़लका ।
सब्भे के प्रस्तुति खूबे सराहल गेल ।
विद्यालय के छात्र-छात्रा शिक्षक-शिक्षिका वाह-वाह कर उठला ।
मोका पर एसडीओ रचना पाटिल , अतिथि धीरेन्द्र सनतेका , एलआडीसी संतोष कुमार , विद्यालय प्राचार्य सहिते प्रशासन के अधिकारी उपस्थित हला ।
सब्भे के शॉल देके सम्मानित करल गेल ।
---------------------------------------------------------------------------------------------------------- मगह के आयोजन  हिसुआ में साहित्यिक गोष्ठी एवं कवि सम्मेलन   फरवरी के हिन्दी मगही साहित्यिक मंच शब्द साधक के तत्वावधान में आर्य समाज मंदिर में साहित्यिक गोष्ठी व कवि सम्मेलन के आयोजन भेल. दीनबन्धु के अध्यक्षता , उदय भारती के मंच संचालन आउ अतिथि मगध विश्वविद्यालय के मगही विभागाध्यक्ष डॉ. भरत सिंह के उपस्थिति में काजकरम के शुरूआत भेल. डॉ. भरत कहलका कि मगही साहित्य के समृद्ध करे में हिसुआ के योगदान बड़ी अहम हे. यहां के दिवंगत साहित्यकार मगही के समृद्ध करवे करलका आउ अब नयका पीढ़ी एकरा समृद्ध कर रहला हऽ.  मोका पर ई-पत्रिका मगही मनभावन , सारथी आउ मगही संवाद तीन पत्रिका के समीक्षा भेल. मगही मनभावन के मगही कोकिल जयराम सिंह अंक के सराहना डॉ. भरत आउ दोसर वक्ता कैलथिन.  दोसर सत्र में वसंत आउ समसामयिक विषय पर काव्य पाठ करल गेल. कवि दीनबन्धु , डॉ. नवल किशोर शर्मा , उदय भारती , अमरेन्द्र पुष्प , अनिल कुमार , देवेन्द्र कुमार पांडेय , हरिहर प्रसाद , शादिक नवादवी , ओंकार शर्मा , प्राणेश कुमार , रामनरेश प्रसाद , सच्चिदानन्द पांडेय , हर्ष भारती कविता पाठ करलथिन. मोका पर अरूण देवरसी , भाजपा नेता पवन कुमार गुप्ता , शिक्षक जयप्रकाश मेहता आदि मौजूद हलथिन.  ----------------------------------------------------------------------------------------------------------- मगह के आयोजन   मगह के मांजर कविता संग्रह के लोकार्पण   दिसंबर शेखपुरा जिला मुख्यालय के राजो सिंह सेवा सदन में मगही कवि प्रो. लालमणि विक्रांत के संपादन में निकसल 'मगह के मांजर ' कविता संग्रह के लोकार्पण बिहार मगही मंडप के अध्यक्ष रामरतन प्रसाद सिंह रत्नाकर कैलथिन आउ अध्यक्षता कृष्ण मुरारी सिंह किसान कैलथिन जेकरा में बीस के संख्या में मगही कवि आउ सैंकडों बुद्धिजीवी उपस्थित हलथिन ।
मुख्य अतिथि रामरतन प्रसाद सिंह रत्नाकर कहलथिन कि मगही के साहितकार दशरथ मांझी के जइसन संकल्प के साथ साहित के सृजन करथिन एकरे से हमनी के संस्कार कायम रहत ।
साहित के विषय ऊ नारी पात्र के बनावे जरूरत हे जे ढेर दिन से उपेक्षित हे ।
जेकर शादी वैशाख आउ जेठ में होल आउ सावन-भादो महीना के गर्मी आउ वर्षा के बीच धान रोप के अन्न पैदा कर रहलथिन हे ।
ऊ गांव के लक्ष्मी हथ ।
-----------------------------------------------------------------------------------------------------------  पत्रिका से जुड़ल जरूरी बात  रचना मगही साहित के प्रचार-प्रसार के लेल ईहाँ रखल गेल हऽ ।
कौनो आपत्ति होवे पर हटा देल जात ।
मगही देश-विदेश जन-जन तलुक पहुंचे , ई प्रयास में सब्भे के सहजोग के जरूरत हइ ।
 निहोरा  * रचना भेजे में संकोच नञ् करथिन , रचना सहर्ष स्वीकार करल जितै ।
 * मगहिया भाय-बहिन से निहोरा हइ कि मगही साहित के समृद्ध करे ले कलम उठाथिन आऊ मगही के अप्पन मुकाम हासिल करे में जी-जान से सहजोग करथिन ।
 * मगही मनभावन पर सनेस आऊ प्रतिक्रिया भेजे घड़ी अप्पन ई-मेल पता जरूर लिखल जाय , ताकि ओकर जबाब भेजे में कोय असुविधा नञ् होवै ।
 * मगही मनभावन ले रचना ई-मेल से इया फैक्स से हिन्दी मगही साहित्यिक मंच 'शब्द साधक ' के कारजालय , हिसुआ पहुँचावल जा सकऽ हे ।
 शब्द साधक हिन्दी मगही साहित्यिक मंच हिसुआ , नवादा (बिहार)  shabdsadhak@gmail.com फैक्स के न. - -  http// : magahimanbhavan.blogspot.com   प्रस्तुतकर्ता Kavi Uday Bharti पर : pm कोई टिप्पणी नहीं : इसे ईमेल करेंइसे ब्लॉग करें !
Twitter पर साझा करेंFacebook पर साझा करेंPinterest पर साझा करें लेबल : मगही साहित्य ई-पत्रिका अंक-१२ पुराने पोस्ट मुख्यपृष्ठ सदस्यता लें संदेश (Atom) मगही मनभावन , अनुक्रम   ६ ()  मगही साहित्य ई -पत्रिका अंक १ ()  मगही साहित्य ई-पत्रिका अंक-१० ()  मगही साहित्य ई-पत्रिका अंक-११ ()  मगही साहित्य ई-पत्रिका अंक-१२ ()  मगही साहित्य ई-पत्रिका अंक-१३ ()  मगही साहित्य ई-पत्रिका अंक-१४ ()  मगही साहित्य ई-पत्रिका अंक-१५ ()  मगही साहित्य ई-पत्रिका अंक-१६ ()  मगही साहित्य ई-पत्रिका अंक-२ ()  मगही साहित्य ई-पत्रिका अंक-३ ()  मगही साहित्य ई-पत्रिका अंक-४ ()  मगही साहित्य ई-पत्रिका अंक-५ ()  मगही साहित्य ई-पत्रिका अंक-७ ()  मगही साहित्य ई-पत्रिका अंक-८ ()  मगही साहित्य ई-पत्रिका अंक-९ ()  रिपोर्ट ()  समाचार ()  मेरे बारे में मेरी फ़ोटो  Kavi Uday Bharti  शिक्षा : बी० एससी० , बी० एड० ।
पेशा : केबल नेटवर्क एंव व्यवसाय , विशेष : टीवी इंजीनियर ।
कार्य-कलाप : पत्रकारिता - संवाददाता - राष्ट्रीय सहारा (पूर्व में) , वर्तमान में प्रभात खबर में ।
व्यंग्य कॉलम लेखन- दैनिक जागरण व अन्य पत्र में ।
संपादन - चेतना पत्रिका , हिसुआ की किलकारी , राज स्वर , मगही मनभावन ( ई- पत्रिका मासिक) ।
संयुक्त और सहसंपादन - नवउन्मेष , दृष्टि , मगही पत्रिका व अन्य पत्र पत्रिकाएँ ।
साहित्यिक कार्य : व्यंग्य काव्य लेखन , राष्ट्रीय व अन्य मंचो पर काव्यपाठ ।
सदस्य : मगही अकादमी बिहार , पटना ।
सम्मान : शैल चतुर्वेदी सम्मान , काका हाथरसी सम्मान , प्रो० गायत्री सम्मान , दिनकर सम्मान , मगही कोकिल जयराम सम्मान , बिहार केसरी श्रीकृष्ण सम्मान २०११ ।
 मेरा पूरा प्रोफ़ाइल देखें समर्थक कुल दृश्य मगही मनभावन लोकप्रिय सूची   मगही साहित्य ई-पत्रिका अंक-२  मगही साहित्य ई-पत्रिका अंक-२ मगही मनभावन मगही साहित्य ई-पत्रिका अंक - २ माह- अक्टूबर २०११ -------------------.  मगही साहित्य ई-पत्रिका अंक-४  मगही साहित्य ई-पत्रिका अंक-४ मगही मनभावन मगही साहित्य ई-पत्रिेका वर्ष-१ अंक-४ माह.  मगही साहित्य ई-पत्रिका अंक-३  मगही साहित्य ई-पत्रिका अंक-३ मगही मनभावन मगही साहित्य ई-पत्रिका अंक-३ .  मगही साहित्य ई-पत्रिका अंक-१५  मगही साहित्य ई-पत्रिका अंक-१५ मगही मनभावन मगही साहित्य ई-पत्रिेका वर्ष - ४ अंक - १५ सित.  मगही साहित्य ई-पत्रिका अंक-५ , ६  मगही साहित्य ई-पत्रिका अंक-५ , ६ मगही मनभावन मगही साहित्य ई-पत्रिेका वर्ष-२ अंक-५ , ६ माह-जनवरी , फरवरी २०१२ .  मगही साहित्य ई-पत्रिका अंक-८  मगही साहित्य ई-पत्रिका अंक-८ मगही मनभावन मगही साहित्य ई-पत्रिेका वर्ष - २ अंक - ८ .  मगही साहित्य ई -पत्रिका अंक १  मगही मनभावन मगही साहित्य ई-पत्रिका - वर्ष- अंक - माह - सितम्बर --------.  मगही साहित्य ई-पत्रिका अंक-१४  मगही साहित्य ई-पत्रिका अंक-१४ मगही मनभावन मगही साहित्य ई-पत्रिेका वर्ष - ३ अंक - १४ .  हिसुआ में हुआ मगही कवि सम्मेलन  हिसुआ में हुआ मगही कवि सम्मेलन श्रोताओं ने उठाया आनंद http : //prabhatkhabar.com/node/.  अब इंटरनेट पर मगही ई-पत्रिका  अब इंटरनेट पर मगही ई-पत्रिका Sep , : pm हिसुआ (नवादा) , निज प्रतिनिधि : मगही ई-पत्रिका मगही भाषा के विकास में मील का पत्थर साबित होगा ।
.  तिथि   ▼ ()  ▼ December ()  ▼ Dec ()  बच्चों ने बिखेरा मगही माटी का रंग  ► November ()  ► April ()   ► ()   ► ()   ► ()   ► ()  Text selection Lock by Hindi Blog Tips  Kavi Uday Bharti. ऑसम इंक. थीम. molotovcoketail के थीम चित्र. Blogger द्वारा संचालित.  