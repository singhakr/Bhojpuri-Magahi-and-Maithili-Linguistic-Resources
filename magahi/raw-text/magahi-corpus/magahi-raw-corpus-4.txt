 मगही मनभावन  मगही साहित्य ई-पत्रिका अंक-२ लेबलों वाले संदेश दिखाए जा रहे हैं. सभी संदेश दिखाएं शुक्रवार , अक्तूबर मगही साहित्य ई-पत्रिका अंक-२   मगही साहित्य ई-पत्रिका अंक-२  मगही मनभावन  मगही साहित्य ई-पत्रिका  अंक - २ माह- अक्टूबर २०११  -----------------------------------------------------------------------------------------------------------------------  ई अंक में.  दू गो बात  किस्सा-कहानी  उपास---- रवीन्द्र कुमार बिआह-बिआह---- दीनबन्धु  कविता-कियारी  दशरथ बाबा के नामे , निमकहराम----अरूण हरलीवाल की हम्मर मोछ निहारऽ ह ?
--- योगेश्वर प्रसाद सिंह 'योगेश'  गीत   गीत----जयराम देवसपुरी  ग़ज़ल  श्रीकान्त शास्त्री मृत्युंजय मिश्र 'करुणेश'  पुस्तक-समीक्षा  पंछहरी---- डॉ० राधानन्द सिंह  रपट , लोकार्पण  मगह के दूगो काजकरम  सनेस मिलल  ई नारायण प्रसाद , सुमंत , राजेश मंझवेकर के सनेस  निहोरा ---------------------------------------------------------------------------------------------------------------------   दू गो बात.   मगही मनभावन के दोसर अंक लेके अपने के बीच हाजिर हियै ।
एकर पहिल अंक के अपने बड़ी उत्साह से सोवागत कैलथिन , जेकरा से हमरा भरपूर तागत मिलल ।
हम अपने के सनेस के हिरदा से लगावऽ ही आउ आगू भी सुझाव के आसा रखऽ ही ।
 ई अंक में रखल गेल रचना पर हम कुछो नञ् कहबै ।
एकरा पर अपने लोग बिचार देथिन ।
ऐसन ढेरे रचना से हम्मर मगही साहित भरल पड़ल हे ।
सबद के शिल्पी मगही के तराशे में पहिले भी लगल हलथिन आउ अभियो तराशिये रहलथिन ह ।
उनखर लेखनी के सनेस समाज तलुक पहुँचावे के काम हमनी के हे , मगही के स्तरीय साहित के जौर करे के जरूरत हे ।
 हम अभारी हियै आदरजोग ई० नारायण प्रसाद , दीनबन्धु , मिथिलेश , डॉ० भरत , रामरतन सिंह रत्नाकर , सुमंत , डॉ० संजय , राजेश मंझवेकर के , जे हमर उत्साह बढैलथिन ।
ई० नारायण प्रसाद के पहिल बधाई से हमरा खूमे बल मिलल ।
उनखर जैसन साहित साधक के हाथ हम्मर माथा पर आल , ई हमरा ले सौभाग्य के बात हे ।
ऊ अन्तरराष्ट्रीय मंच पर कते भासा के सेव रहला ह ।
हम उनखर साधना के नमन करऽ हियै ।
 मगही पत्रिका के निकासे में धनंजय श्रोत्रिय पर जे धून सवार हे , ओहे धून आउ क्रान्ति के जरूरत मगही साहित में हे ।
श्रोत्रिय जी के काम से प्रेरणा लेवे के चाही ।
 हमर मगही के भविष्य उज्जवल हे , एकरा में कउनो शक के गुंजाइश नञ् हे ।
एकरा पर साहित आउ संस्कृति के ऐसन अमरित छिटल हय कि ई दूभी कहियो नञ् मुरझात ।
सगरो ई धरती पर सदा लहलहैवे करत ।
 आउ आखिर में ई अंक में छपल गलती-सलती ले माफी ।
  उदय कुमार भारती   kavi.udaybharti@gmail.com ------------------------------------------------------------------------------------------------------------------- कहानी   उपास  रवीन्द्र कुमार  . मुनचुन जी ई युग के आदमी नञ् हथ. मुनचुन जी बनऽ हथ---मुनचुन जी. ।
 जेत्ते मुँह , ओत्ते बात ।
मुनचुन जी केकरा की कहता ?
केकर-केकर मुँह पकड़ले चलता ।
साठ बरीस उमिर पार कर चुकलन हे ।
सरीरो धीरे-धीरे जबाब देबे लगल हे ।
 मुनचुन जी सोंचऽ हथ-- हँऽ , ई बात ठीक हे कि ई जुग के अदमी ऊ नञ् हथ ।
ई जुग के अदमी के माने की होबऽ हे ?
. बेईमान. धोखेबाज. गिरहकट . ।
 मुनचुन जी कुछ सोंचे नञ चाहऽ हथ ।
मगर बिचार आउ घटना हटावहूँ पर उनखर दिमाग में ई तरह से आके जम जाहे जइसे ढीठ लइका लाख भगावहूँ पर , बरबस गोदी में आके बइठ जाहे ।
सबुनायल , नील देल , साफ कपड़ा जहाँ पेन्ह-ओढ़ के बाहर निकसेला तैयार होवऽ हलन कि रमौतरबा , उनखर तनी गो भतिजा , लहरी करे लगऽ हल ।
बड़का बाबू , गोदी . हमहूँ तोहरे साथ जइबो ।
-- बेलाँ गोदी लेले , दुलारले , गुजर नञ् ।
झक-झक साफ कपड़ा मइल होबे के भय पहिले रहऽ हल ।
धीरे-धीरे साफ आउर गंदा के भेद उठ गेल ।
. अब तो रमौतरबो जुआन हो गेल ।
अप्पन संगी- साथी में का तो ओहू कहले चलऽ हे----बड़का बाबू कमाय के हाल नञ् जानऽ हथ---ओकरा के समझाबे ?
तोरा छोड़ , तोर बापो के हमहीं पोसलियउ ।
तोर बाप बुचकुनमाँ जब चारे बरिस के हल , तभिये बाबूजी चल देलन हल ।
ओकर पहिलहीं माय दुनियाँ से चल देलक हल ।
हम कमाय के जे हाल नञ् जानती होत , तो तोर बाप के आउ तोरा कइसे खिला-पिला के पोसती होत ?
अब तो तोर बाप छोड़ , तोहूँ कमाये लायक होलें ।
कमो-कजो ।
सब दिन हमहीं करते रहबउ ?
कमाय के माने का होबऽ हे ?
--फरेब ?
नऽ , हरगिज नऽ--मेहनत-मजूरी से जो अरजन हो सके , ओही हक के कमाई हे ।
आउर ओतने में संतोस करे के चाही ।
 आझ तो बहुते बात इयाद पड़ रहल हे ।
. जिनगी में पहिला दफे मोजफ्फरपुर गेलन हल ।
कँगरेस के अधिबेसन हल ।
तखनी जबान हलन ।
खादी के धोती आउ गंजी पहिरऽ हलन ।
-- गाँधी जी के जय--जमाहिरलालजी के जय--- नारा लगइते , हाथ में तिरंगा झंडा लेले गेलन हल ।
नेता सब के भासन सुनके उनखर कान गरम हो गेल हल ।
---- अँगरेजन के ई देस से निकासहीं के काम हे ।
 तब से ई नियम बन गेल हल , कउनो सुराजी मिटिन पन-छो कोस के गिरिद होबे , उहाँ पहुँचना , उनखा जरूरी हल ।
ताजा फूल के गजरा बनैले , हाथ में तिरंगा झंडा लेले , उनखा पहूँचना एकदमे जरूरी हल ।
उहाँ पहूँचके दरी बिछाबे से लेके झाड़ू देबे तक के काम , चट अप्पन हाथ में ले ले हलन--- ई खेआल से कि अइसन न होय कि पूजनीय नेताजी सबके कउनो कस्ट हो जाय ?
 फिन सुराज होबे के घोसना होल हल ।
उनखर आँख में नींदे नञ् ।
साफ-सुथ्थर कपड़ा पहिनले गाम से कसबा अइलन हल ।
तिरंगा फहरइलन हल ।
लोग-बाग के बातचित सुनके , अघा के गाम लउट अइलन हल ।
 सुराज आयल आउ साथे- साथे लोग के मन में बड़गो अदमी बने के साध भी आयल ।
पइसा बढ़ाबे के नया- नया उपाय सोंचे जाय लगल ।
उनखा अइसन छोटकनिया नेता , देस-सेवा के नाम पर पैरबी करे बिलौक , सहर , राजधानी जाय लगलन ।
सबके पइसा कमाय के चस्का लग गेल ।
उनखरो घर पर पैरबी करे बाला के भीड़ लगे लगल ।
मुचकुन जी जायज-नाजायज पर बिचार करे लगलन हल ।
जायज बात ला ओहू दौड़े लगलन हल ।
सोंचे के बात हे , जायज पैरबी कराबे वाला केत्ते अदमी होबऽ हे ?
नजायज भी चुन लेतन हल तो अभी जिनगी दोसर रहत होत ।
जायज पैरबी में घरो के आटा गील होबे लगल हल ।
ई हकीकत हल ।
इनखा पास खाली दीने-दुखिया के जमायत जमा होबे लगल हल ।
नीमन कहाये बाला लोग , इनका से कन्नी कटावे लगलन हल ।
 एही सप्ताह तो फेरा में पड़लन हल ।
ई साल एक्को बूँद-बरखा नञ् बरसल हल ।
किसान आसमान ताकते रह गेलन हल , आउ धरती के करेजा दरक गेल हल ।
बड़का-बड़का किसान बरसात से निरास होबे पर , अप्पन-अप्पन खेन में कुइयाँ खनउलन , मोटर बइठउलन ।
मुचकुन जी के इयाद हे , बिलास जी सोमार के उनखा पास अइलन हल ।
उनखा से कहलन हल--- तोहूँ अप्पन खेत में कुइयाँ खना लऽ , मोटर बइठा लऽ ।
पुरान सुराजी अदमी हऽ ।
तोरा सब असानी से मिल जइतो ।
------ से कइसे ?
------ तोरा के के नञ् जानऽ हे ?
हाकिम , नेता , जे भी जिला में भेंटा जा हथ , तोहर हाल-चाल जरूरे पूछऽ हथ ।
मुचकुन जी के मन गरब से भर उठल हल ।
नञ् जाने कइसन भाव से उनखर गियारी भर आयल हल ।
---- अभियो तलुक सचाय बचऽ हे ।
हमरा नियर दलिद्दर , अगियानी अदमी के भी लोग इयाद करऽ हथ ।
खखस के , गियारी साफ करके बोललन हल--- की सरकार मुस्तिये में दे दे हे ?
-----नञ् मुनचुन जी , ई बात नञ् हे ।
असान किस्त पर करजा मिल जा हे ।
थोड़े-थोड़े करके पूरा चुकाबे के पड़ऽ हे ।
 मुनचुन जी बिचार में डूब गेलन हल ।
तीन-चार हजार रुपया कैसे चुकाम ?
---तीन बिगहा जमीन ।
हमरा मेहरारू , बाल-बच्चा नञ् हे ।
बाकि ओकरा से की ?
हम्मर भाय , भभू , भतिजा आउ भतिजी तो हे ।
सबके पेट एही खेत से भरना हे ।
पेट काट के करजा भरना मोसकिल बात हे ।
धीया-पूत्ता बाला घर में कभी केकरो की भेलो , तो केकरो की ।
पइसा लउटावे के सकती नञ् होत ।
. करजा नञ् लौटाबे के माने होल बेइमानी करना , अप्पन देस से गद्दारी करना ।
माने , अपने देस के आउ गरीब बनाना ।
. परकट रूप में मुनचुन जी बोललन हल---- नञ् भाय , अभी हम एकर काबिल नञ् ही ।
भगमान अब जैसे पार लगावथ ।
 दू दिन के बाद बिलास जी अप्पन काम के सिफारिस ला उनखा जिला के सहर ले गेलन हल ।
ऑफिस मार हाकिम-हुक्काम से भरल हल ।
लोहा के फाटक आउ अहाता ।
 बिलास जी खटखटायल भीतर घुस गेलन हल ।
आउ मुचकुन जी ठकमकायल , बहरे खाड़ रहलन हल ।
थोड़िके देर में बिलास जी मुनचुन जी के भीतर ले गेलन हल ।
 ऑफिस के भीतर देखऽ हथ---चक-चक कुरसी , टेबुल लगल हे ।
दिनों में सगरो बिजुली-बत्ती जर रहल हे ।
-----बइठिये मुनचुन जी ।
. आप पुराने राजनेता हैं ।
थाना के लोग भी आप का नाम लेते रहते हैं ।
आपके दर्शन पहली बार हो रहे हैं ।
-----जी ।
. ई सब अपने के बड़पन हे ।
----- हाँ , बिलास जी के आवेदन पर आप थोड़ी सिफारिश लिख दें , तो उनका काम आसानी से बन सकता है ।
-----हाकिम , हमरा अच्छा पढ़े-लिखे नञ आवऽ हे ।
अँगरेजी तो एकदम्मे नञ् ।
हिन्दी हरुफ टो-टा के पढ़ ले ही ।
कयसूँ अप्पन सही बना सकऽ ही ।
बस !
. जे लिक्खे पढ़े के हइ , लिख-पढ़ देहूँ ।
हम अप्पन सही बना देम ।
-----हाँ-हाँ , बस यही तो चाहिए ।
-----एकर बाद हाकिम की-की लिखलन-पढ़लन हल , एकर पता मुनचुन जी के नञ् चलल हल ।
जहाँ पर उनखा सही बनाबे ला कहल गेल , बना देलन हल ।
 हाकिम एकदम्मे खुश हो गेलन हल ।
बिलास जी चपरासी के संग अपन फाइल के पीछे-पीछे दोसर कमरा में चल गेलन हल ।
हाकिम चाह मँगइलन हल ।
----जी ।
हम चाह नञ् पीऽ ही ।
----हमारा मन रखने के लिए तो. ----जब अपने की रहली हे. ।
 मुनचुन जी चाह के कप उठउलन हल ।
हाकिम सौ के एगो नोट अप्पन कोट के जेभी से निकास के मुनचुन जी दन्ने बढ़उलन हल ।
---- बिलास जी का काम आपकी सिफारिस से तुरंत हो जाएगा ।
यह आाप का हिस्सा ।
---- जीऽ. ।
. गरम चाह से मुनचुन जी के सौंसे कंठ झौसा गेल हल ।
----- घबराइये नहीं ।
अभी जो मिला , उसमें से आपका हिस्सा ।
फिर जब ऐसा केस लाइएगा , तो . हाकिम मुसुका के कहलन हल ।
------जीऽ. ?
 एकबैक मुनचुन जी के सब बात समझ में आ गेल हल ।
मुनचुन जी कुरसी छोड़के कमरा से बाहर ।
बड़का कमरा से अहाता में ।
फिन लोहा के फाटक टपके अहाता के बाहर नीम के पेड़ तरे जाके रुकलन हल ।
हींआ से अहाता में हाकिम के तनी ठो मइल जीप साफ देखाय पड़ रहल हल ।
----- बिलास जी कन्ने हथ ?
. एतना फरेब ?
. ई धाँधली ?
. जनता के राहत की मिलत ?
. गियारी साफ करे के बास्ते खखरलन हल -------पिच ।
कफ के एगो नुक्कल टुकड़ा ठेला के सड़क पर आ गिरल हल ।
-------ई ताजा घटना सौंसे के सौंसे आँख तरे घुर रहल हे ।
 सुराज के पहिले सब के एक्के करम हल , एक्के धरम हल--सुराज पाना ।
से सुराज पइली ।
सुराज के बाद कौन करम ?
कउन धरम ?
देस में बिकास लाबे के करम ।
देस के मजगूत बनाबे के धरम ।
लोग बिकास के माने लगइलन अप्पन-अप्पन घर में पइसा के पहाड़ खड़ा करना ।
जरूरत हे ई पइसा के पहाड़ के ढाहे के , सब जगह बराबर से फइला देबे के. ।
----भइया , खाना परसइतो ?
. ढेर रात बितलो ।
बुचकुनमा के बोली मोलायम हे ।
---नञ् हो बुचकुन , आझ भूख नञ् हे ।
हम्मर फिकिर तों छोड़ ।
तोहनी खा-पी के सूत रह ।
 मुचकुन जी के एक्के बात के दुख हल ।
---बुचकुनवों पचास बरिस के होत ।
आझ तक हमरा एहू नञ् समझ सकल ?
एहू का तो कहले चलऽ हे-----भइया गाँधी बनऽ हथ ।
. गाँधी वाला हैसियत हइन , जे गाँधी बनऽ हथ ?
 ई मुरख के के समझावे कि गाँधीजी बने के बात कउनो हैसियत के बात हे ।
गाँधीजी से हजार गुना हैसियत वाला सब , कैठो गाँधी बन सकलन ?
गाँधी होना कौनो हैसियत पर निरभर न हे ।
अरे , गाँधी तो एगो बिचार हे ।
गाँधी तो एगो बिचार के गंगा हे , जे ओकरा में एक डुबकी लेलक गाँधी हो गेल ।
. रमोतरबा अब जुआन होल ।
तनी ठो से अप्पन गोदी में लेके ओकरा पोसली ।
हंम्मर कौनो परभाव ओकरा पर नञ् पड़ल ?
कौलेज में दू-चार लबज की पढ़ लेलक कि अब बोलऽ हे--- बड़का बाबू मिसफिट हथ ।
. उनखा कमाय के लूर नञ् हे ।
------लूर सब ओकरे कपार मे आके जमा हो गेल ?
. बड़का बाबू जिनगी भर लुटउते रहलन ।
--- हम की लुटयली ?
लुटाबे के मन रहते , ओखनिए लागी मन मारले रहली ।
. ओकरा की बुझायत , लुटाबे के भी एग्गो अप्पन आनन्द होबऽ हे ।
जुआनी सुराज के निसा में बीत गेल ।
. कब बियाह होल हल ?
. मेहरारू लइकयें में कब सुअरग सिधारली , कुछ होस नञ् ।
एखनिए के अप्पन बाल बच्चा समझली ।
आउ एही सब आझ ताना दे हे--- भइया गाँधी बनऽ हथ ।
. बड़का बाबू मिसफिट हथ. कमाय के हिनखा लूरे नञ् हे. ।
------भइया , खा लऽ ।
------आँख उठाके देखऽ हथ , बुचकुनमा खड़ा हे ।
कँपसल बोली से मिनती कर रहल हे ।
------हम्मर तीन रोज के उपास ।
. सुन लेलऽ ।
. मुचकुन जी सोंच रहलन हे---- ई किरोध केकरा पर ?
बुचकुनमा , अप्पन भाय पर ?
रमौतरबा , अप्पन बेटा नीयर भतिजा पर ?
या गाम के लोग पर , जिनखा पर खूब परभाव नञ् पड़ सकल ।
. . हमनी देस के ठीक दिसा नञ् दे सकली ।
. ई कमी हम सबके हे ।
. ई कमी हम्मर हे ।
किरोध तो मन के बिकार हे ।
. किरोध के आग जखनी ले गंगा-जल नीयर सीतल नञ् हो जायत , अन्न-जल गरहन नञ् करम ।
.  मुचकुन जी के लगल --- ऊ अब गाँधीजी के तनी आउ नगीच आ गेलन हे   ==================================================================  कविता   अरूण हरलीवाल के दूगो कविता   १.  ताजा इतिहास में मगही लोक के महानायक दशरथ माँझी के याद के निमित्त.  दशरथ बाबा के नामे  बाहर से , या भीतर से , कोय कहलक तोरा कि अपन एक हाथ में धइले हऽ जे छेनी , ओकरा धर दऽ पहाड़ के छाती पर ; अउ दोसरका हाथ में धइले हऽ जे हथउड़ा , छेनिया पर मारऽ ओकरा तानके कि कान के परदा फट जाय अस्मान के. कि फट जाय छाती ई राकस पासान के ।
 रहके मउन , बिलकुल मउन धीरे-धीरे , धीरे-धीरे , धीरे-धीरे , जरूरी हे जउन , ऊ रस्ता बनावे लगि ई कठिन देवाल तोड़ दऽ ; गाम से गाम , अदमी से अदमी के जोड़ दऽ ।
डरऽ मत , मरऽ मत‍ , भले देह अपन छोड़ दऽ ।
 अजी , दसरथ बाबा !
आज देखके तोहर काज ठकमुरकी मार देलक सबके , कि सकल समाज दाँते अँगुरी काटे अउ लजा रहल हे आज शहंशाह के ताज ।
जुग-जुग जिंदा रहत तोहर छेनी-हथउड़ा के अवाज , ई अलग बात हे कि कनघटिअइले रहे ई ढपोरसंखी राज ।
 बाबा , मेहनत-मोहब्बत जिंदाबाद !
जिंदाबाद !
जिंदाबाद !
 २.  निमकहराम  जिनगीभर बहइली हम अप्पन देह के पसेना इहे माटी , इहे खेत में. कि गेल तोहर पेट में , मिलल तोहर खून में नून हम्मर देह के ।
 लेकिन , तूँ कइलऽ निमकहरामी-- एकेक दाना धरती माय के , हम्मर कमाय के सँइत लेलऽ तूँ अप्पन कोठी में , भाँड़ी में , अउ एने जाला लगल हमरा घर हाँड़ी में ।
 बाबू हमरा 'निमकहराम' मत कहऽ ।
निमकहराम हम नञ् ही , तूँ हऽ , तूँ हऽ. तूँ ही हऽ निमकहराम ।
 ------------------------------------------------------------------------------------------------------------  कहानी   बिआह-बिआह  दीनबन्धु  मड़वा पर बैठल सुनरी के बुतरू में खेलल बिआह-बिआह आद आ गेल ।
कभी बटोरना के साथ , कभी बुधना के साथ आउ कभी मोहना के साथ ।
एक बेरी तो मोहना पूछिये देलक हल कि-- अञ् गे सुनरी , ई बिआह सच्चे के हे कि झूठे के ?
सुनरी कहलक --अञ् रे धरछनहा , भयवे बहिन में बिआह होवऽ हे , दुअरिये पर ।
ई तो एगो खेला है ने रे ।
हमर बिआह बड़ी दूर तोरो से बेस छट-छट गोर लड़का से होतय , तोरे निअन नेटहा नञ् रहत , पिनपिनहवा !
मोहना कहलक--अञ् सुनरी , हम तोरा पसीन नञ् हिअउ ?
साथे-साथे उठऽ- बैठऽ हँऽ , खेलऽ- कूदऽ हँऽ ।
आउ हम हिअय नेटहा , पिनपिनहवा ।
अगे हम तो बहादुर हियै बहादुर ।
तहिना अहरबा में डूबिये जिताँ हल , हम जो दौड़ के नञ् बचैतियौ हल तौ ।
अखनी बड़की सुन्नर पड़ी हो रहलीं हें ।
हमरो बिआह तोरा से सुथ्थर लड़की से होतै ।
गोर चक-चक चनरमा निअन , तोरे निअन नकटेढ़ी नञ् रहतय , ठोर लटकी ।
अच्छा , तो हम नकटेंढ़ी , ठोरलटकी हिअय , तो जो हमरे तोरे कट्टिस , जे बोले से गुहभात खाय , सुनरी किरिया देलक मोहना के ।
 सिनेमा के रील निअन सुनरी के एकक बात नजर तर घूम गेल ।
सुनरी के सपना तो तउ टूटल जउ पंडित जी संखपानि ले लड़का के हाँथ ओकर पीठ पर धरैलका ।
बाप रे बाप !
ई हाँथ हे कि हाथी के सूँढ़ , पीठ कड़कड़ा गेल ।
मन करे कि भोंकार पार के कानूँ , चाहे मड़वा पर से भाग जाऊँ कनहूँ ।
मने मन सुनरी कपसे लगल. बाबूजी !
तूँ हमरा जीते जी गबड़ा में गड़ देता हल , मुदा ई कसइया खुट्टा बाँध रहला हे ।
काहे हमरा निअन दुबर-पातर , लुच-लुच देह बाली लड़की के ई भीमसेन निअन अधवैस दोवाहा लड़का ?
मुँह-हाँथ थुल-थुल , गणेश जी निअन लादा , बाप रे बाप !
ई लड़का हे कि पहाड़ ?
की सूझले हल बड़का दादा के , कैसे पसीन कैलका ?
कि सौंसे दुनिया में लड़कावे झर गेल हल ?
सुनरी के हिरदा फट गेल ।
पर , बड़का दा भी की करता हल , कहाँ से लयता हल लाख-दू-लाख ?
सब दिन तो नाटके-डरामा , कविता- कहानी गढ़े मे , गावे-बजावे में , दोसरा के मदद करे में आउ गाँव-गिराँव के भलाइये में समय बितैलका ।
थोड़े सन जोत-जमीन से की होवत हल ?
सालो-बेसाल खरची चल जाय , एहे बहुत ।
आउ बाउओजी की करथिन हल ?
ओहो कहाँ से पइसा लयथिन हल ?
दू-चार कट्ठा बेच के तो ई सब कर रहला हे बेचारा ।
सब बेच देथिन हल तउ खयथिन हल की ?
बड़का हमनी फौरबड कहावऽ ही ।
ऊँच बड़ेरी खोंखड़ बाँस , करजा खयते बारहो मास ।
बाहर साढ़े सात हाँथ अउ घर सरपट ।
हमनी से बढ़ियाँ तो जने-बन हे , जे बिआह जोड़ी-पाड़ी में करे हे ।
जइसन लड़का , ओइसने लड़की ।
जुआन के जुआन , बुतरू के बुतरू आउ बूढ़-सूढ़ दोबाहा के राँड़-मसोमात ।
ई वर मरे , दोसर वर करे , गौरी गणेश पर अछत धरे ।
एगो भात गोतिया भाय के खिला देलक बस ।
अउ हमनी के घर में बेस-बेस सुथ्थर- सुथ्थर गरीब लड़की तो घरे बैठल आधा बूढ़ी हो जाहे ।
आउ राड़-मसोमात के पूछत ?
हमनी के समाज तो उतरी चाहे पुतरी दुइये में उजड़ल जा रहल हे ।
 सुनरी के सब बात आद आ रहल हे. एक बेरी बाबूजी आउ बड़का दा बरतुहारी गेला हल ।
लड़का के बाप मास्टर हला , चार-पाँच बिगहा खेत ।
लड़का आई०ए० में पढ़ऽ हल ।
फरमाइस भेल-- अढ़ाय लाख नगद , बासन- बरतन , टी वी , फ्रीज अउ एगो मोटरसाईकिल ।
बड़का दा आउ बाबूजी के दिने में तरेंगन जना गेल ।
मुँह के बात मुँहे रह गेल आउ चाहे बिस्कुट खाके निकस गेला दोसर गाँव ।
दोसर गाँव के लड़का के दलान पर जाके ढेर देरी उठेलू निअन बैठल रहला , तौ लालटेन आल , आउ दू लोटा पानी ।
फिन ओहे चाह बिस्कुट ।
लड़का देखलका ।
देखे सुने मे बेसे हल , मुदा पढ़े-लिखे में गोबर गणेश , करिआ अछर भैंस बराबर ।
आउ तेकरो पर तोतर , कोढ़ में खाज ।
बड़का दा तो नापसीन कैलका , मुदा बाबूजी आँख छैते मछी निंगले लगला ।
की होतय बड़ होला पर अकिल हो जात ।
कुछ जोत- जमीन हे , खा कमा लेतै ।
लड़का के बाबू जी से पुछलका-- हमरा तो लड़का पसीन हे , मुदा लेन-देन की होबत से बताथिन ।
लड़का के बाप पहिले तो ना-नुकुर कैलका फेन कहलका--आवऽ हीओ घरो से बात-बिचार करले ।
आधा घंटा पर आके बोलला-- डेढ़ लाख नगद , बासन- बरतन आउ बुतरू के फरमाइस हे एगो फटफटिया ।
बड़का दा पूछ बैठलन---ई फटफटिबा पर चढ़के जीथुन कहाँ ?
लड़का के बाप तमक के बोलला-- सब कहाँ जाहे ?
ससुराल जात आउ कहाँ ?
कुछ देर गुमकी पसरल रहल ।
तब बड़का दा कहलका--अच्छा , कल्ह हमनियों सब घरे जाके बात-बिचार करम ।
 लड़का के बाप जे तखने से घरे दने गेला , से गेले रहला ।
पूस-माघ के हड़फोड़ जाड़ा , रात के नो से दस बजल , अभियो ले एकोगो कमलियो लेके नञ् अइला ।
बाबू जी लड़का के दुआरी पर जाके देखलका. घर में दीआ-ढीबरी बुताल हे , एकदम्मे सून-सूना ।
लगऽ हे सब खा-पीके सूत रहला ।
ई तो बड़का फेरा हे !
एकक गो चदर से जाड़ा कैसे कटत ?
-- हमर बाबूजी बोललका ।
बड़का दा कहलथिन कोय बात नञ् , भर भित्तर नेबारी बिछल हे , रात कटिये जात ।
निकाल सलाय , सुलगावऽ ही नेबारी ।
बाबू जी कहलथिन---- नञ् , बड़ी बोलतो लड़कावा के बप्पा ।
बड़का दा कहलथिन बोलत की , जे ई कनकनी में एगो ओढ़ना नञ् देलक से कि हमनी के बिमार पड़ला पर डागडर बोलाबत , कि अस्पताल ले जात ?
दुआरी के बाहरी सुलगाव नेवारी , एकक आँटी जरा-जरा तापम , जबले चले ।
ओहे होल , दूनू बैठ के बिहान कैलका , नेबारी तापते-तापते ।
भिनसरबे अजान होल , अला हो अकबर. बड़का दा भी परतकाली गावऽ लगला धीरे-धीरे , नेवारी तापते ।
साढ़े छो बजे लड़का के बाप दुगो लोटा लेले अयला दिसा मैदान ले ।
नेबारी के जरैत अगजा देखते उनखर तरबा के धूर कपार चढ़ गेल ।
ऊ लोटा पटक के बोले लगला-- महराज तोहनियो हदे हो , सब नेबारी जरा देलहो ।
हल्ला-हसरात सुनके टोला-पड़ोस के दस- बीस अदमी जुट गेला ।
बड़का दा बोललका--अञ भाय !
ई कनकन्नी में एगो ओढ़ना नञ् देलहो , तउ बिमार पड़ गेला पर इलाज करैतहो हल ?
गाँव वला लोग भी डाँटे लगल-- बरतुहार बेचारे तो ठीके तो कहऽ हथुन , अइसन कनकन्नी में एगो ओढ़ना नञ् देलहो , बिमार पड़ जिथिन हल तऽ की दवाय दारू करैतहो हल ?
तूँ तो लंगटा हला , तोहरा हीं ओढ़ना नञ् हल तउ कि सउसे गाँवें लंगटा हलय , केकरो हीं से माँग के एगो कमलियो दे देतहो हल ।
गाँव बला सब बोलिये रहल हल कि बाबू जी आउ बड़का दा अपन-अपन झोला उठैलका अउ चल देलका दोसर गाँव दने ।
 सुनरी ई सब बात सोंचिये रहल हल कि संखपानि के विधान खतम हो गेल ।
संखपानि ढारे बटोरना , बुधना आउ मोहना भी आल ।
फेन सुनरी के सब वेदी पर लयलक , लावा छिटाल , सात फेरा होल , अँगूठा छुआल आउ गीतहारिन सब गावे लगल--'अँगूठा छुअहो छिनारी के पूता हो गेला गुलाम. ।
' फेन पटपराय , सिन्दुर दान , पहरूबजाय होल ।
फेन सब सुनरी के मड़वा पर लाके बैठैलक ।
सूप भर गहना लेके घोंघटा चढ़ावे भैंसुर अयला ।
गितहारिन गावे लगल--'एते सुन्नर लाड़ो के छुछुन्दर मिलल भैंसुरा , पंचमेवा मिलल चढ़वे ले फाँक गेलय भैंसुरा , रुपइया मिलल चढ़वे ले रख लेलकय भैंसुर. ।
' हा-हा , ही-ही सगरो हुलास , मुदा सुनरी के दिल हाहाकार कर रहल हे , ओकरा कखनउ बिआह-बिआह के दिरिस नजर आवे , कखनो मोहना के साथ कट्टिस , कखनउ लड़का के हाथ हाथी के सूँढ़ा निअन ।
ई बिआह तो ऊ बिआह-बिआह से भी खराब हे ।
तखने हँसऽ हलूँ , बोलऽ हलूँ . अखने तो हिरिदा फटऽ हे ।
 होल सब विधान ।
सुमंगली के पानी समाज के सड़ल रेवाज निअन गमक रहल हल ।
फेन अनामन-जनामन , कौड़ी खेलाय , खान-पान ।
सुनरी के एको कोर नञ् धसे. घटाघट एक लोटा पानी पी लेलक एके सोबास में अउ हो गेल लार- पोवार ।
लड़का के चदर में गैंठी जोड़ाले हल , पोसुआ गाय निअन आगू-आगू मालिक पगहा पकड़ले , पीछू- पीछू भोंकरइत सुनरी गाय ।
मुँह खोलके की कहे केकरा से. कभी बड़का दा के मूँह देखे , जे देवाल से लग के कपस रहला हल , कभी बाबू जी के छाती लगे , माय से लपटा-लपटा के काने , कभी भाय बहिन आउ टोला-पड़ोस के दाय- माय से ।
फिन होवे लगल बिदागी के तैयारी. सुनरी के तो काठ मार देलक ।
कलपैत सब जने-जने ले चले , ओने जाय ।
बटोरना , बुधना , मोहना गली में खाढ़ होके कलपैत अपन-अपन गमछी से आँख पोछ रहल हल ।
तीनों गोटी लड़का के गोड़लगाय देलक आउ कहलक--मेहमान तनी सुनरी पर धेयान देहो हल , ई हमनी टोला भर के बहिन हे ।
बड़ी सीध-साध , आउ सब हरहरा के काने लगल ।
सुनरी भी घोंघा के फिहक से सबके दे‌खलक आउ कपस-कपस के काने लगल ।
धीरे- धीरे गाड़ी बढ़ल ।
 सुनरी अपन बाबू जी के अँगना छोड़ के ससुरार आल ।
फेन हियाँ भी हँसी-खुसी , कोय नञ् सुनरी के दरद जाने , जे ई बिआह के बाद होल हे अनचट्टे ।
सुनरी पत्थल के मूरूत नियन बैठ गेल भित्तर में , जैसे थक-हार के गाय कसइया के घर में बैठ जाहे ।
  ---------------------------------------------------------------------------------------------------------------------------------- कविता  की हम्मर मोछ निहारऽ ह ?
  डॉ० योगेश्वर प्रसाद सिंह 'योगेश '  की हम्मर मोछ निहारऽ ह ?
मोछ पर सान हल भारत के हे मोछ सहारा आरत के जहिना से मोछ कटा गेलो ई लच्छन भेलो गारत के जब मोछ हलो तब जय भेलो अब मोछ कटल , तब हारऽ ह ।
की हम्मर मोछ निहारऽ ह ?
 ई मोछ मरद के चिन्हा हे दुस्मन खातिर छरबिन्हा हे मोछे कटबा के राजपूत अब सिंह से बनलन सिन्हा हे तब मोछ नञ् , तब झूठ-मूठ की उलटे सान बघारऽ ह ?
की हम्मर मोछ निहारऽ ह ?
 पमही के रेख उठानी हे मोछे के सरस जुआनी हे बिनु मोछ निपनियां कहलइबऽ मोछे से मुँह के पानी हे तूँ मोछ कटा मेहरी बनलऽ अब बैठल माछी मारऽ ह ।
की हम्मर मोछ निहारऽ ह ?
 हल मोछ भीम अउ अरजुन के काँपल दुस्मन बोली सुन के पॄथ्वीराज के मोछ देख भागल गोरी अँखिया मुन के हे सगरो झगड़ा मोछे के तूँ बिना मोछ ललकारऽ ह ।
की हम्मर मोछ निहारऽ ह ?
 ऊ वीर शिवाजी , राना के ऊ कुंवर मरदाना के मोछे से दुस्मन मात भेल तात्या टोपे अउ नाना के तूँ मोछ कटा फिल्मी दुनिंयाँ में जाके दाँत चियाड़ऽ ह ।
की हम्मर मोछ निहारऽ ह ?
 हल वीर भगत के मोछे पर आजादी के मतवालापन वीरे रस के कविता कइलन मोछेवाला ऊ कवि भूषण तूँ मोछ कटा के मउगी भिर चुपके से लत्ती झारऽ ह ।
की हम्मर मोछ निहारऽ ह ?
 मोछे तो भेद बताबऽ हे ई मरद अउर मेहरारू के बाहर से धूरी-गरदा लऽ ई काम करऽ हे झारू के फरसाकट की फ्रेन्चकट के तो तूँ नञ् भार सम्हारऽ ह ।
की हम्मर मोछ निहारऽ ह ?
 ऊ मोतीलाल नेहरू के मोछे से फिरंगी डर जा हल ऊ महामना के मोछ विश्वविद्यालय जहाँ पसर जा हल गोखले , तिलक के मोछे पर तूँ दुस्मन के ललकारऽ ह ।
की हम्मर मोछ निहारऽ ह ?
 ई मोछ मरद के सोभा हे जहिया से मोछ कटा रहलो नञ् पूर रहल अब वादा हे जब देह में नञ् दम रहलो की झूठ-मूठ ललकारऽ ह ।
की हम्मर मोछ निहारऽ ह ?
 ---------------------------------------------------------------------------------------------------------------------------------- ग़ज़ल  ग़ज़ल   डॉ० श्रीकांत शास्त्री  सनन-सन-सन हे पुरवइया , दिया भी मिरमिरायल हे ।
जरा-सा नेह ढरका दऽ , अभी अधरात बाकी हे ।
 दुनूँ किनछार तलफल हे , लबालब हो रहल बधिया ।
कहूँ कनवह जरा दे दऽ , भरल बरसात बाकी हे ।
 तूँ कनझटके से सुनके उनका , झट से उनके हो गेलऽ ।
अभी अपना में मुस्का के , करे के बात बाकी हे ।
 इ कइसे हम कहूँ तोहरा , कि अब मधुमास आवत का ।
इ टिंगुरायल टहनियन के , पकल दू पात बाकी हे ।
 कोई कह दे कुमुदिनी के , कली के , कल के का आसा ।
अबहियों रैन-रानी के , अचल अहिवात बाकी हे ।
 जुगुनुअन पर पतंगी ई , लुटौले हे अगर जिनगी ।
तो पाछे सौ देवाली के , सजल बरियात बाकी हे ।
 अपन सुर के तूँ सहलावऽ , अपन सुर के तूँ बहलावऽ ।
टुटल दिल के सरंगी के , जुटल इ ताँत बाकी हे ।
 कोई कह दे उहाँ जाके , कि मत मन उन ऊ करतन ।
अमर सौगात बाकी हे , हमर औकात बाकी हे ।
 गोसा जैब तूँ हमरा पर , भला कइसे इ हो सकतइ ।
नयन चरचा से नाचऽ हे , मिले के बात बाकी हे ।
 चढ़ा के भी चढ़ावऽ मत , बिलादोसी के फाँसी पर ।
अपन दिल से हमर दिल के , खुलल तकियात बाकी हे ।
  दरद के मत तूँ सहलावऽ , दरद के मत तूँ बहकावऽ ।
दरद के दिल में घोरे दऽ , बेदरदी घात बाकी हे ।
 नयन के कौड़ी दाना पर , दिवाना हे जमाना ई ।
अधर पौती के मोतिन के , खुलल ‌खैरात बाकी हे ।
 हे सोहरत आज दुनिया में , कि बेकल हार गेलन हे ।
ही हारल , हम भी मानऽ ही , मगर एक मात बाकी हे ।
 ==================================================  ग़ज़ल   मृत्युंजय मिश्र 'करुणेश '  बड़ी महफिल में चाहल जा रहल हे , ग़ज़ल हम्मर सराहल जा रहल हे ।
 लुटउली रस ई हम बरबाद होके , ई केकरो से न थाहल जा रहल हे ।
 झोपड़िये बस उजाड़ल जा रहल हे , महल उनखर न ढाहल जा रहल हे ।
 कहाँ जाएत पोखरिया के मछरिया , सभे पनियाँ उपाहल जा रहल हे ।
 सपनमा सब कुआँरे के कुआँरे , कहाँ अब तक बिआहल जा रहल हे ।
 ओही रहिया , ओही राहे भटकते , ऊ राही जइसे जा हल , जा रहल हे ।
 सहे के गम के हे हमरा में दम केतना , जुलुम कर-कर के थाहल जा रहल हे ।
 तोरा हक हो , पिअऽ छक-छक के अमरित , हमर कंठे में तो हलाहल जा रहल हे ।
 बड़ी मुसकिल हे जियल शायर के जिनगी , कि मुसकिल से निबाहल जा रहल हे ।
 =================================================================== गीत  देवता   जयराम देवसपुरी  घर ही में देवता मनइबै ।
तिरिथ करे बाहर नञ् जइबै ।
 सास हम्मर गौरा , ससुर जी महादेव , दुनहुँ पर नेह जल चढ़इबै ।
तिरिथ करे बाहर नञ् जइबै ।
 सैंयाँ हम्मर रामचनर , लछुमन देवरबा , दुनहुँ के आरती देखइबै ।
तिरिथ करे बाहर नञ् जइबै ।
 गोतिन मोर सरसती , लछमी ननदिया , दुनहुँ संगे नेहिया लगइबै ।
तिरिथ करे बाहर नञ् जइबै ।
 तीनो तिरलोक सखि हमरे अंगनमाँ , चारों धाम जखनैं सैंयाँ किसनमा , एजइ गरदे में देहिया लोटइबै ।
तिरिथ करे बाहर नञ् जइबै ।
===========================================================  समीक्षा    पंछहरी : एक नजर में   डॉ० राधानंद सिंह   मगही साहित्य सम्मेलन अछुआ से परकासित मगही महिनवारी पंछहरी मगही भासा , साहित्य , समाज आउ संस्कृति के अपने में समेटले हे ।
अगस्त २०११ में एकर पहिला अंक प्रवेशांक के रूप में परकासित होयल हे , जेकर संपादक मगही के होनहार साहित्यकार अछूत भानू आउ पवन तनय हथन ।
मगही महिनवारी के संरक्षक डॉ० रामप्रसाद सिंह , प्रो० अवधेश कुमार सिन्हा आउ डॉ० दिलीप कुमार हथन ।
संपादक मंडल में मगही के सात साहित्यकार सप्तऋषि मंडल नियन विराजमान हथ ।
अइसन में पंछहरी के आवेवाला दिन सुखद रहत , एकरा में कउनो शक के गुंजाइस कहूँ से नञ् हे ।
 पटना जिला के अछुआ एगो अइसन जगह हे , जहाँ लम्हर समय से मगहिया साहित्यकार सभे मगही माय के अचरा भर रहलन हे-- मगही के किताब निकाल के , मगही के पत्रिका निकाल के , मगही के काजकरम करके. ओकरे में एगो आउ कड़ी जुट गेल हे--पंछहरी के रूप में ।
ई बात सही हे कि भासा में मगही के पत्रिका बड़ी कम निकल रहल हे ।
अइसन में पंछहरी के परकासन मगही लेल एगो बड़गर बात हे ।
जरूरत ई बात के हे कि ई बराबर समय से बिना कउनो रोक ठोक के निकलते रहे ।
पंछहरी दुबर पातर हे कि छोट एकरा से कउनो मतलब नञ् हे ।
पंछहरी निकलते रहे ई बड़गर बात हे ।
 प्रवेशांक के सम्पादकीय में संपादक निमन सबाल उठौलन हे ।
पात्रता परीक्षा में मैथिली आउ भोजपुरी हे , जब मगही के कउन कसुर जे एकरा न रखल गेल हे ?
ई राजनीति के गंदा खेला कब ले चलत ?
मगहियन के निंन से जागे के अपील संपादक करलन हे , जेकर जेतने तारिफ करल जाए , कम हे ।
उमेश प्रसाद उदय के कविता कइसे खुश रहत मेहरारू के व्यंग्य देखे काबिल हे---  जउन मरदा न जुआ खेले आउ पीये न दारू ।
 ई कलयुग में ओकर कइसे खुस रहत मेहरारू ।
 संपादक अछूत भानु घुम्कड़ी के मूल्यांकन नया अंदाज में करलन हे ।
डॉ० दिलीप जी के पटना एगो दर्शन पटना के कल आउ आज के जानकारी देलन हे ।
माने मगही महिनवारी पंछहरी जेकर सहयोग राशि पाँच रुपइया हे , पढ़े आउ गुंणे काबिल हे ।
 ========================================================================= रपट   हिन्दी पखवारा समापन सह कवि सम्मेलन के आयोजन   १८ सितम्बर २०११ रविवार के दिन सरस्वती शिशु मंदिर , सीढ़ी घाट , बख्तियारपुर , पटना में हिन्दी पखवारा समापन सह कवि सम्मेलन के आयोजन भेल , जेकरा में हिन्दी आउ मगही के पटना , नालन्दा , नवादा , बाढ़ , लक्खीसराय सहित मगध के कवि आउ साहित्कार के जुटान होल ।
दीप प्रज्वलन , पुष्प अर्पण के बाद भईया बहन के वन्दना आउ राष्टगान से काजकरम के सुरूआत भेल ।
रामाश्रय झा अतिथि सब के परिचय करैलथिन ।
उनखर अतिथि सोवागत के बाद हिन्दी मगही के विद्वान दीनबन्धु के अध्य‌क्षता में काजकरम शुरू भेल ।
विषय प्रवेश करइत रामाश्रय झा अपन उदबोधन में कहलथिन कि हिन्दी कश्मीर से कन्याकुमारी तक के भासा हे , ई राष्ट्र के भासा , समता के भासा हे ।
एकरा बढ़ावा देवे के काम जनता , सरकारी सेवक , जनप्रतिनिधि आउ सरकार के हे ।
हिन्दी दिवस मनावे से हिन्दी समृद्ध नञ् होत , बलूक हिन्दी में सब काम होवे के चाही , हिन्दी के सब लोक भासा समृद्ध कर रहल हे , ओकरा में मगही के योगदान हे ।
हिन्दी के विकास के बाधा पर साहितकार राजकुमार प्रेमी , जननेता वशिष्ठ नारायण सिंह आउ कय लोगन अपन-अपन विचार देलथिन ।
 कवि सम्मेलन   दोसर सत्र में कवि सम्मेलन के आयोजन भेल , जेकरा में हिन्दी मगही के कवि दीनबन्धु , राजकुमार प्रेमी , व्यंग्यकार उदय कुमार भारती , रंजीत कुमार , प्रमोद कुमार अंजन , भाई बालेश्वर , राज किशोर उन्मुक्त , शैलेश कुमार पुष्प , हरिद्वार सिंह प्रबुद्ध , गौरी शंकर मधुर , शिवशंकर किंकर , रामाश्रय झा , आचार्य ओम प्रकाश , सुभाष , नीतु देवी , कविता पाठ कइलन ।
राजकुमार प्रेमी , दीनबन्धु , व्यंग्यकार उदय कुमार भारती , रंजीत कुमार के बार-बार कविता सुनावे के आग्रह भेल ।
गंगा मईया के तट पर भारी बरखा में दिनभर काजकरम चलल ।
काजकरम के बाद भूकम्प के झटका एकरा आउ ऐतिहासिक बना देलक ।
  सम्मान   काजकरम के तेसर सत्र में पाँच गो कवि के अंगवस्त्रम् आउ भेंठ देके सम्मानित करल गेल ।
बेस गीत लिखे ले दीनबन्धु , गजल ले राजकिशोर उन्मुख , व्यंग्य विधा ले उदय कुमार भारती , नारी सशक्तिकरण ले राजकुमार प्रेमी आउ हास्य ले रंजीत कुमार के सम्मानित करल गेल ।
धन्यवाद ज्ञापन मंदिर के प्रधानाचार्य परशुराम सिंह जी कैलन ।
  ००००००००००००००००००००००००००   मगही मनभावन मगही ई-पत्रिका के लोकार्पण   २३ सितम्बर , राष्ट्रकवि दिनकर के जयन्ती के मोका पर हिसुआ के पाँचू गढ़ स्थित हिन्दी-मगही साहित्यिक मंच 'शब्द साधक ' के कारजालय में मगही मनभावन मगही ई-पत्रिका के लोकार्पण समारोह पूर्वक भेल ।
समारोह में क्षेत्र के साहित्यकार , पत्रकार , अधिकारी , प्रोफेसर , शिक्षक आउ समाजसेवी के जुटान भेल ।
मगही के वरिष्ठ कवि दीनबन्धु , टी एस कॉलेज के प्राचार्य सुनील सुमन , बी डी ओ सच्चिदानन्द सिन्हा , सी ओ शैलेश कच्छप सभे मिल के काजकरम के उद्घाटन कइलन ।
दिनकर के सरधासुमन अर्पण करे के बाद पत्रिका के लोकार्पण गुगल के क्लिक करके कइल गेल ।
काजकरम के अध्यक्षता दीनबन्धु आउ संचालन मिथिलेश कुमार सिन्हा जी कइलन ।
उदय भारती मगही मनभावन के उद्देश्य पर रौशनी डालत कहलन कि मगही के प्रचार-प्रसार आउ मगही के नयका पीढ़ी तक पहुँचावे ले एकरा इन्टरनेट पर रखल गेल हऽ ।
मगही हम्मर मात-पिता , दादा-दादी के बोली हे , हम्मर माटी के बोली हे ।
एकरा में हमर संस्कॄति बसऽ हे , ई बुद्ध , महावीर , अशोक , राहुल सांस्कॄतायन , कच्चान के बोली हे ।
बिहार , झारखण्ड , बंगाल आउ देश के ब‌‌ड़गर हिस्सा में ई बोलल जा हे , एकर गौरवपूर्ण इतिहास हे , एकरा पुरनका सम्मान मिले के चाही ।
एकरा पत्रिका के रूप में देखे के सपना बरसों से हल पर अर्थ के अभाव आउ कै गो वाधा के चलते ई नञ् होल ।
इन्टरनेट के जरिये एकरा अपने तक पहुँचावे के प्रयास हे ।
पहुँचल अतिथि-वक्ता खुशी आउ उत्साह से पत्रिका के स्वीकार कइलथिन आउ बधाई देलथिन ।
मगही के मगध के प्राचीन भाषा आउ संस्कॄति के रक्षक बतइलथिन ।
समारोह में मगही के इतिहास आउ आझ के एकर स्वरूप पर चरचा होल ।
 उदॄधाटनकर्ता , मुख्य अतिथि , विशिष्ट अतिथि , प्रोफेसर डॉ० मनु जी रॉय , डॉ० शिवेन्द्र नारायण सिंह , डॉ० संजय , उपेन्द्र पथिक , अरूण देवरसी , दीनबन्धु , मिथिलेश सिन्हा आउ अन्य अतिथि अपन संबोधन में मगही के समृद्ध करे के संकल्प आउ आह्वाहन आउ मगही मनभावन के समर्थन करे के बात कहलथिन ।
नेट पर एकरा आवे से युवा लोग रूचि जरूर लेथिन , ऐसन कहल गेल ।
 मौके पर कवि प्रवीण कुमार पंकज , अनिल कुमार , शफीक जानी नादाँ , शादिक नवादवी , प्रो० जयनन्दन , प्रो० जगत , कॄषि पधाधिकारी राज बिहारी , पत्रकार राजेश मंझवेकर , अशोक सिेह , आलोक कुमार , सर्वेश कुमार गौतम , सुनील कुमार , विजय कुमार , रोहित कुमार पंकज , ओंकार शर्मा , प्रेम कुमार साहित्यप्रेमी अरविन्द कुमार , तुंगी मुखिया विनोद कुमार आउ दरजनो गणमान्य मगहिया उपस्थित हलथिन ।
  _______________________________________________________________________________________    सनेस मिलल    ई० नारायण प्रसाद , सुमंत , राजेश मंझवेकर के सनेस मिलल ।
एकरा ले उनखा सभे के धन्यवाद आउ अभार ।
मगही मनभावन के सदस्य बनेवाला ई० नारायण प्रसाद , सर्वेश कुमार गौतम , राजेश चौधरी , राजेश्वर कुमार , राजेश मंझवेकर के धन्यवाद साथे-साथ सहयोग आउ सुझाव के आसा ।
  सनेस .   मगही साहित्य ई-पत्रिका मगही मनभावन के पहिला अंक इंटरनेट पर पढली , जीउ जुड़ा गेल ।
इंटरनेट के जमाना में ई जरूरी हल ।
भाई उदय भारती जी तोहरा साथे पथिक जी के बहुत-बहुत बधाई !
 सुमंत , टोला-टाटी , गयाजी SUMANT द्वारा मगही साहित्य ई -पत्रिका अंक १ पर // को    सनेस .  maghi manbhavan ego sahsik aur yugantkari prayas he. ham ekar tah-e-dil se swagat kara hi. bhai uday badhai ke patra hath je jan bhawna ke kheyal kar ke etna badgar karj kailan he , unka alag se sadhuwad.sri jairam , karu babu aur dinbandhu ji jaisan sashakta hastakshar ke ek sath dewe khatir v dhanyawad. agil ank ke besabri se pratiksha me---- Rajesh Manjhwekar Rajesh Manjhwekar द्वारा मगही साहित्य ई -पत्रिका अंक १ पर // को   सनेस .   कवि उदय भारती जी , मगही ब्लॉग प्रारम्भ करने के लिए बधाई !
मगही सम्बन्धी आपसे बहुत कुछ आशाएँ हैं ।
 हम्मर सुझाव ई हइ कि मगही ई-पत्रिका के अलगे ब्लॉग बनावल जाय ।
ओकरा में सर-समाचार या आउ दोसर चीज नञ घुसावल जाय ।
मतलब कि ऊ ई-पत्रिका ही होवे के चाही ।
यथासम्भव बाकी मगही साहित्यकार सब के एकरा बारे परिचित करावे के चाही आउ एकरा लगि अप्रकाशित मगही रचना भेजे ल निवेदन करे के चाही ।
 शुभ कामना सहित नारायण प्रसाद नारायण प्रसाद द्वारा अब इंटरनेट पर मगही ई-पत्रिका पर // को  ==============================================  निहोरा  १. मगही मनभावन पर सनेस आउ प्रतिक्रिया भेजे घड़ी अपन ई-मेल पता जरूर लिखल जाय , ताकि ओकर जबाब भेजे में कोय असुविधा नञ् होवै ।
 २. मगही मनभावन ले रचना ई-मेल से इया फैक्स से चाहे हिन्दी मगही साहित्यिक मंच 'शब्द साधक ' के कारजालय , हिसुआ पहुँचावल जा सकऽ हे ।
 शब्द साधक हिन्दी मगही साहित्यिक मंच हिसुआ , नवादा (बिहार)  ३. रचना मगही साहित के प्रचार-प्रसार के लेल इहाँ रखल गेल हऽ ।
कौनो आपत्ति होवे पर हटा देल जात ।
 रचना साभार लेल गेल  उपास--निरंजना स्मारिका-१९८३ , मगही अकादमी , बिहार ।
दशरथ बाबा के नामे , निमकहराम-- कहाँ गेल गाँव , मगही कविता सेंगरन , अरूण हरलीवाल ।
ग़ज़ल , श्रीकान्त शास्त्री-- मगही पत्रिका-जुलाई २००२ ।
ग़ज़ल , मृत्युंजय मिश्र 'करुणेश'-- मगही पत्रिका २००१ ।
की हम्मर मोछ निहारऽ-- हम्मर मोछ निहारऽ , मगही व्यंग्य काव्य , योगेश्वर प्रसाद सिंह 'योगेश' ।
पंछहरी---टोला-टाटी , मगही पत्रिका सितम्बर २०११ ।
  ooooo प्रस्तुतकर्ता Kavi Uday Bharti पर : pm टिप्‍पणियां : इसे ईमेल करेंइसे ब्लॉग करें !
Twitter पर साझा करेंFacebook पर साझा करेंPinterest पर साझा करें लेबल : मगही साहित्य ई-पत्रिका अंक-२ पुराने पोस्ट मुख्यपृष्ठ सदस्यता लें संदेश (Atom) मगही मनभावन , अनुक्रम   ६ ()  मगही साहित्य ई -पत्रिका अंक १ ()  मगही साहित्य ई-पत्रिका अंक-१० ()  मगही साहित्य ई-पत्रिका अंक-११ ()  मगही साहित्य ई-पत्रिका अंक-१२ ()  मगही साहित्य ई-पत्रिका अंक-१३ ()  मगही साहित्य ई-पत्रिका अंक-१४ ()  मगही साहित्य ई-पत्रिका अंक-१५ ()  मगही साहित्य ई-पत्रिका अंक-१६ ()  मगही साहित्य ई-पत्रिका अंक-२ ()  मगही साहित्य ई-पत्रिका अंक-३ ()  मगही साहित्य ई-पत्रिका अंक-४ ()  मगही साहित्य ई-पत्रिका अंक-५ ()  मगही साहित्य ई-पत्रिका अंक-७ ()  मगही साहित्य ई-पत्रिका अंक-८ ()  मगही साहित्य ई-पत्रिका अंक-९ ()  रिपोर्ट ()  समाचार ()  मेरे बारे में मेरी फ़ोटो  Kavi Uday Bharti  शिक्षा : बी० एससी० , बी० एड० ।
पेशा : केबल नेटवर्क एंव व्यवसाय , विशेष : टीवी इंजीनियर ।
कार्य-कलाप : पत्रकारिता - संवाददाता - राष्ट्रीय सहारा (पूर्व में) , वर्तमान में प्रभात खबर में ।
व्यंग्य कॉलम लेखन- दैनिक जागरण व अन्य पत्र में ।
संपादन - चेतना पत्रिका , हिसुआ की किलकारी , राज स्वर , मगही मनभावन ( ई- पत्रिका मासिक) ।
संयुक्त और सहसंपादन - नवउन्मेष , दृष्टि , मगही पत्रिका व अन्य पत्र पत्रिकाएँ ।
साहित्यिक कार्य : व्यंग्य काव्य लेखन , राष्ट्रीय व अन्य मंचो पर काव्यपाठ ।
सदस्य : मगही अकादमी बिहार , पटना ।
सम्मान : शैल चतुर्वेदी सम्मान , काका हाथरसी सम्मान , प्रो० गायत्री सम्मान , दिनकर सम्मान , मगही कोकिल जयराम सम्मान , बिहार केसरी श्रीकृष्ण सम्मान २०११ ।
 मेरा पूरा प्रोफ़ाइल देखें समर्थक कुल दृश्य मगही मनभावन  , लोकप्रिय सूची   मगही साहित्य ई-पत्रिका अंक-२  मगही साहित्य ई-पत्रिका अंक-२ मगही मनभावन मगही साहित्य ई-पत्रिका अंक - २ माह- अक्टूबर २०११ -------------------.  मगही साहित्य ई-पत्रिका अंक-४  मगही साहित्य ई-पत्रिका अंक-४ मगही मनभावन मगही साहित्य ई-पत्रिेका वर्ष-१ अंक-४ माह.  मगही साहित्य ई-पत्रिका अंक-३  मगही साहित्य ई-पत्रिका अंक-३ मगही मनभावन मगही साहित्य ई-पत्रिका अंक-३ .  मगही साहित्य ई-पत्रिका अंक-१५  मगही साहित्य ई-पत्रिका अंक-१५ मगही मनभावन मगही साहित्य ई-पत्रिेका वर्ष - ४ अंक - १५ सित.  मगही साहित्य ई-पत्रिका अंक-५ , ६  मगही साहित्य ई-पत्रिका अंक-५ , ६ मगही मनभावन मगही साहित्य ई-पत्रिेका वर्ष-२ अंक-५ , ६ माह-जनवरी , फरवरी २०१२ .  मगही साहित्य ई-पत्रिका अंक-८  मगही साहित्य ई-पत्रिका अंक-८ मगही मनभावन मगही साहित्य ई-पत्रिेका वर्ष - २ अंक - ८ .  मगही साहित्य ई -पत्रिका अंक १  मगही मनभावन मगही साहित्य ई-पत्रिका - वर्ष- अंक - माह - सितम्बर --------.  मगही साहित्य ई-पत्रिका अंक-१४  मगही साहित्य ई-पत्रिका अंक-१४ मगही मनभावन मगही साहित्य ई-पत्रिेका वर्ष - ३ अंक - १४ .  हिसुआ में हुआ मगही कवि सम्मेलन  हिसुआ में हुआ मगही कवि सम्मेलन श्रोताओं ने उठाया आनंद http : //prabhatkhabar.com/node/.  अब इंटरनेट पर मगही ई-पत्रिका  अब इंटरनेट पर मगही ई-पत्रिका Sep , : pm हिसुआ (नवादा) , निज प्रतिनिधि : मगही ई-पत्रिका मगही भाषा के विकास में मील का पत्थर साबित होगा ।
.  तिथि   ▼ ()  ▼ December ()  ▼ Dec ()  बच्चों ने बिखेरा मगही माटी का रंग  ► November ()  ► April ()   ► ()   ► ()   ► ()   ► ()  Text selection Lock by Hindi Blog Tips  Kavi Uday Bharti. ऑसम इंक. थीम. molotovcoketail के थीम चित्र. Blogger द्वारा संचालित.  मगही मनभावन  मगही साहित्य ई-पत्रिका अंक-३ लेबलों वाले संदेश दिखाए जा रहे हैं. सभी संदेश दिखाएं मंगलवार , नवंबर मगही साहित्य ई-पत्रिका अंक-३  मगही साहित्य ई-पत्रिका अंक-३   मगही मनभावन   मगही साहित्य ई-पत्रिका अंक-३ माह- नबम्बर ------------------------------------------------------------------------------------------------------------- ई अंक में  दू गो बात…….  कहानी नहस - शम्भु विश्वकर्मा सितबिया - डॉ० रामविलास 'रजकण ' कविता-कियारी आदमीयत - परमेश्वरी दिपावली मनैलूँ हम - विशुन लाल राज बाप के अरथी - उदय कुमार भारती मनमाँ चउन-भउन तू काहे - परमानन्द जन जिनगी राम के पुकारे - जयप्रकाश घर आवाऽ परदेशी - कृष्ण कुमार भट्टा झूमर  कोय नञ् बुझ हई दुख मोर - दीनबन्धु  मगही हायकू  संकलित व्यंग्य  मंदी - डॉ० भरत सिंह मगह के आयोजन बिहार केसरी श्रीकृष्ण सिंह के जयन्ती मगही स्वभिमान रथ निेकलल हिसुआ के यादगार कवि मगही कवि सम्मेलन निहोरा पत्रिका से जुड़ल जरूरी बात ---------------------------------------------------------------------------------------------------------------------------  दू गो बात….  भासा के सभे विधा से परिपूर्ण हम्मर मगही आझ अप्पन मुकाम हासिल करे में पीछे हे ।
एकरा संविधान के आठवीं अनुसूची में शामिल करे के माँग कईक दशक से हो रहल हे ।
एकरा ले आन्दोलन चलावइत हम्मर मगही के भारतेन्दु , दधिचि , मगही कोकिल , महाकवि आउ ऐसन कत्ते स्तम्भ , जे एकरा ले अप्पन हड्डी गलैलका , सरग सिधार गेला ।
उनखर सपना सपने रह गेल ।
आझ बिहार के पटना , नालन्दा , नवादा , गया , जहानाबाद , अरवल , शेखपुरा , लखीसराय , जमुई , मुंगेर सहित झारखण्ड आउ पश्चिम बंगाल में करोड़ो-करोड़ लोगन के बोली उपेक्षित हे ।
अप्पन तारणहार के इन्तेजार में टकटकी लगैले हे ।
एकर विकास हो रहल हे , स्तरीय रचना से एकरा समृद्ध करल जा रहल हे , बोले आउ लिखे-पढ़े वला के गिनती दिनो-दिन बढ़ल जा हे , स्कूल , कॉलेज , विश्वविद्यालय में एकर पढ़ाय चालू हे , वावजूद एकर ई अप्पन सम्मान पावे में पीछे हे ।
एकरा में हम्मर संस्कार , सभ्यता आउ संस्कृति छिपल हे , एही एकर रक्षक हे ।
एकरा जोगावे के जरूरत काहे हे ?
ई बात के सभे समझ रहलथिन हे ।
हम्मर भासा नञ बचत , हम्मर संस्कृति बिखर जात , हम्मर पहचान बिला जात ।
 आखिर मगही के अप्पन मुकाम कैसे हासिल होत ?
रचना परकासन , माँग आउ आन्दोलन , गोष्ठी आउ कवि सम्मेलन , मगहियन के जगउनी इहे सब काफी हे ?
इया आउ कुछो कमी हे ?
ई बड़गर सबाल हे ।
लगऽ हे हमनी के शंखनाद , जिनखर कान तक पहुँचे के चाही , उहाँ नञ् पहुँच रहले हे ।
 मगही के विकास लेल मगह में सगरो आझ जमीनी काम हो रहल हे ।
साहितकार , शिक्षक आउ मगहीप्रेमी जमके लगल हथिन , कोय कसर नञ् छोड़ रहलथिन हे , पर मगही के आन्दोलन में आझ ऊ तन , मन , धन से नञ् शरीक हथिन , जेकरा शरीक होवे के अब जादे दरकार हे ।
मगह क्षेत्र के एतना बड़गर-बड़गर नेता आउ जनप्रतिनिधि के रहते , मगही के ई दशा काहे रहत ?
नेता आउ मंत्री के भी एकरा बारे में सोंचे के चाही आउ एकर आन्दोलन में अप्पन लाभ आउ स्वार्थ के त्याग के जुड़े के चाही ।
लोग-बाग जिनखर घर , समाज , सभ्यता , संस्कृति में मगही रचल-बसल हे , उनखा भी ई आन्दोलन में आगू आवे के जरूरत हे ।
 चुनाव रहे , जनगणना रहे इया सरकार के विकास से जुड़ल कोय काम , हम्मर मगही उपर रहे के चाही ।
सभे में मगही के आन्दोलन के लेल एकजूट होवे के चाही ।
मगही से लगाव सभे के हे , पर उनखर लगाव आउ भावना खुल के सामने आवे के चाही ।
ऊहे उभर के सामने नञ् आ रहले हे ।
जहिया आमजन आउ नेता मन से एकरा में लग जैथिन , तहिये मगही मुकाम हासिल कर लेत ।
 मगही माय टुकुर-टुकुर बड़ आसरा से हमन्हीं के ताक रहली हे ।
प्रदेश के नेता , मंत्री आउ खासकरके बिहार के विकास पुरूष , जे मगह सपूत भी हथिन , उनखा से मगही के बड़ी आसा हे ।
ई आसा कैसे पूरन होत ?
एकर उपाय मगहियन भाय-बहिन के हाथ में हे ।
  उदय कुमार भारती  ======================================================================== कहानी  नहस  शंभु विश्वकर्मा  निनानवे के अंक पर फेन काढ़ले साँप ललकी गोटी निंगल के खेलाड़ी के सभे मनसुआ पर पानी फेर देलक ।
अंक तीन से फेन चढ़ाय सुरू ।
जानय केतना तुरी कौन-कौन साँप के कौर बनत , सीढ़ी नसीबो होत कि नञ् ?
मन के भीतरी उत्साह ललकारे लगल…. वीर तुम बढ़े चलो…. ।
उ दुन्हूँ तरहत्थी से माथा सीसोह के सामने पसार देलक. ।
कराग्रे बसति लक्ष्मी. ।
मुदा सौंसे तरहत्थी कटल छंटल चूल से लेटाल , लोहू से चट-चट , लग रहल हल कोय पखेरु के पाँख चाम समेत ओदार के आल हे ।
आँख के पुतरी चट-चट चूल पर ठहर गेल , खून बहे के कोय मसोस नञ् ।
ओकर गोड़ डेउढ़ी देने बड़ रहल हल जैसे बउआ बुले पामें-पाम…. ।
ओहे चाल से ओकर छाया चल रहल हल ठीक उल्टी दिसा में…. दुर….बहुत दूर…… ।
 अगहन के अंधरिया रात हाँथ के हाँथ नञ् सूझे , मगर फुलिया के मड़ुकी में जलइत ढिबरी अन्हरिया के साथ कबड्डी खेल रहल हल ।
दरवाजा पर लगल ठठरी से कनकनी चोर नियर घुस के हाजिर ।
ससुरा ढिबरी के रासा भी जने अदमी देखे ओनय नाक के निसाना बनइले ।
फुलिआ अभी परसौती हे आउ मड़ूकी सौरी , जहाँ बिहने ढीबरा के ढोढ़ी टुट के गिरल हे ।
पनरह दिन के ढीबरा के छाती से लगैले फुलिया दिन गिन रहल हल…… ।
मंगल-मंगल आठ , घुर मंगल पनरह , बीसतौरी पुरे में अभी पाँच दिन बाकी , नोमा महिना गोट्टे , कम से कम अठवारा रोज नंहिए जाय में बनत…. ।
माने कि….उऽ….आऽउँ….उऽआं….ढीबरा माय के छाती में थोथुन मार-मार के थक गेल तब रेके लगल ।
फुलिया के जोड़ल-नारल हिसाब गड़बड़ा गेल ।
चुऽ….चुऽ….चुऽ….बाबू हमर गे….पेट नञ् भरलो ?
पेट भरतै कि खाक् !
सोंठ के हलुआ ममोसर नञ्…. ।
मसुरी के दाल पर अनेसा , सेहों छठियारिए तक डभकल ।
डेउढ़ी के जूठा-कूठा तो डेउढ़ी पर जायके बादे ममोसर होत ।
फुलिया ढीबरा के चुप करै लेल ढेर चुचकार-पुचकार कयलक , मुदा फरिस्ता बुतरु के तो पेट भरे के बादे दुलार सुझत ।
अजिया के उ एगो धंधरन में जुट गेल…. ।
एगो मलवा में दू-चार ठेपी पानी अंगुरी सहे भर सिरगरम कयलक , ओकरे में अप्पन छाती के दूध गारऽ लगल ।
कभी दहिना कभी बामा ।
ढेर देरी बाद ममता के बाँध फूटल ।
दूध के सोवा बून्द बनके मलवा में टपके लगल ।
एक बून्द….दू बून्द….चार बून्द….दस बून्द….अब नञ् , छाती घाव नियर दुखाय लगल ।
ओने रेकइत ढिबरा के मुँह में फेफरी ।
चम्मच से दूधवला पानी ढीबरा के मुँह में घुटूस ।
रसे-रसे ओकर लादा चिकना गेल ।
संतोस नींद के नेउतले फरिस्ता के मासुमियत पर हाजिर ।
मगर फुलिया उख-वीख में , अपराध बोध से सिकुड़ल ।
 बिसतौरी पुरल पनरहियां हो गेल ।
ललकोरी फुलिया के देह तनी फुरफुराल , परसौती गमक भी खतम ।
गाहे-बगाहे दूध के लोहरैनी आउ भीतर से कुछ रिसइत लस-लस , फस-फस अभियों डेउढ़ी में जाय से रोक रहल हल , मुदा पेट माने तब ने ।
डेउढ़ी के मालिक चलित्तर सिंह भी कहा पठाय देलन हे काम पर आ जो नञ् तो दोसर दाय…. ।
सवा महिना के ढीबरा के गेन्तर में लपेटले करेजा में साटले फुलिया चलित्तर सिंह के डेउढ़ी पर हाजिर ।
नाया बुतरु के देखताहर नौकर-चाकर आउ खुदे चलित्तर सिंह के कनिआय ।
भीतर से भर चुरु करुआ तेल लाके ढीबरा के माथा में चपोड़यत चलित्तर सिंह के कनिआय कहलन- नाया बुतरु के तेल नञ् देबे से चूहा-पेंचा भर जाहे ।
चलित्तर सिंह भी एगो दसटकिया ढीबरा के माथा से ओबार के फुलिया के खोइंछा में रख देलन ।
फुलिया गद्गद्….मालिक मलकिनी के नेह महिनवारी से भी जादे खुसी दे हे ।
उत्साह से भरल फुलिया जुट गेल झाड़ु-पोछा में ।
बउआ के ओसरा में खिड़की से आवयत रौदा में झाप-पोंत के सुता देलक हल आउ कटोरी में एक अधवा दूध भी मालकीन के कृपा से मिल गेल हल ।
जब रेके , दू चम्मच घुटूस---- ढीबरा फेन सुत जाय ।
ढीबरा जेतनय देरी नींद में फुलिया के काम ओतने इसोराय ।
 चलित्तर सिंह के बैठका मे फुलिया पोंछा मार रहल हल टेहुनियाँ देले आजु-बाजु से लफ-लफ के तिनका-तिनका समेटले ।
ओकर मान से मालकीन के तेज आवाज टकराल ।
दूध देवेवाली गोवाली से बतकुचन….काल्ह दूध में बहुत पानी हलउ पटोरनी , निंछंछ पानी जैसे आँख के लोर ।
ऐसन दूध के कैसन पैसा ?
पटोरनी बेटा कीर , भतार कीर खाके कह रहल हल ।
आँख समांग किरिया मलकीन हम एक बून भी पानी नञ् मिलैलिओ , हो सको हो पुतहिया तनी-मनी टेहरिया धो के ढार देलको होत ।
मालकीन कहलन….काल्ह हमर बुतरु जीतन भरलो गिलरस दूध फेंक देलक आउ ठुनके लगल हल- मैया ई दूध नञ् पानी…. ।
दूध नञ् पानी…. ।
सुन के फुलिया के हाथ पोंछा में सट गेल ।
सौंसे देह गनगना के काठ ।
कान में एक्के आवाज….दूध नञ् पानी ।
ऊ ओसरा में सुतल ढीबरा के चहरा देखे लगल ।
बउआ हँस रहल हल ।
फेन तुरते काने लगल ।
फेन तुरते चुप ।
सायत सपना रहल हे…. ।
भगवान छर रहलथिन हे ।
तोर मइया मर गेलौ , तब काने लगे ।
तोर बाप मर गेलौ , तब हँसे लगल ।
मगर फुलिया के कान में ओहे आवाज दूध नञ् पानी…. ।
ढीबरा के हँसी आउ रोबाय बउअइनी नञ् हे , इ हे उहे दूध में पानी आउ पानी में दूध के हिसाब ।
ई निमुहियाँ धन अप्पन बात हँसिये कान के ने कहत !
  आझ ढीबरा बारह बरीस के हो गेल ।
चीपड़-चोंइयाँ नियन देह मगर बिरनी नियर फुर्रऽ-फुर्रऽ ।
चलित्तर सिंह के डेउड़ी के छाड़न-छोड़न आउ जुठ्ठा-कुठ्ठा से पोसाल हल ऊ , मगर होस आवे के बाद नाक-नुकुर सुरू ।
ढीबरा के पेट अब फुलिया लेल भारी हो गेल ।
डेउढ़ी के काम ले ओकर समांग भी नञ् चले ।
अप्पन पेट तो जुठ्ठो-कुठ्ठो से चल जा हे मगर ढीबरा….?
फुलिया चलित्तर सिंह के डेउढ़ी मे जाके मालिक से आरजू कयलक---"मालिक , अब ढीबरा सेयान होल जा हे ई तोहरे डेउढ़ी में पोसाल ।
एकर पेट हमरा से कैसे चलत ?
एकर खाना खोराकी के सरेजाम भी हो जात हल , तब हम निफिकिर हो जयतूं हल ।
बदले में डेउढ़ी के छोट बड़ काम करते रहत" ।
 चलित्तर सिंह कहलन--- "देख फुलिया - तूँ ई डेउढ़ी के दाय जरूर हें , मगर यहाँ से तोरा परिवार नियर नेह-सनेह मिललौ ।
जखनी जे मुँह खोल के कहना चाहे माँगना तोरा पूरा कइलिअउ ।
आझ तोर ई आरजू भी पूरा होतउ ।
जो , आझ से ढीबरा इहे डेउढ़ी में रहतउ , खइतउ , पीतउ ।
तों एकरा से निफिकिर हो जो ।
तोर समांग नञ् चलौ , तब कोय बात नञ् ।
ढीबरा के हम दू सो रूपइया महिना देवउ ।
एकरा से तोरा खोरिस-पोरिस चल जइतउ" ।
फुलिया मालिक के एहसान से दब के सिकुड़ल जा हल , जइसे ओकर तारनहार सामने खाड़ ।
चलित्तर सिंह भी माथा से ढील हो रहल पगड़ी फेन से कसे लगलन , जइसे रैयत के सामने राजा के ताज कसल रहऽ हे ।
 ढीबरा के डेउढ़ी से पुरान रिसता ।
ऊ दिल भर कोय ने कोय काम में जुटल रहे ।
फूल-पत्ती , झाड़ू-बहारु , कपड़ा-लत्ता , बासन-बरतन जइसे पूरा डउढ़ी के काम एकरे माथा पर ।
 एक दिन ढीबरा चलित्तर सिंह के गोड़ मैंज रहल हल ।
ओकर फुर्ती देख के चलित्तर सिंह कहलन- "अरे ढीबरा !
आझ तोरा पर हम बहुत खुस हिअउ ।
अबरी तोरा नया कपड़ा सिला देबउ , एकदम तोर पसंद के ।
बोल कइसन कपड़ा लेमे "?
ढीबरा जबाब में मुड़ी गोत देलक आउ ओकर हाँथ चलित्तर सिंह के गोड़ पर तेजी से चले लगल , दवाब भी पहिले से कुछ जादे ।
"लजा हीं काहे , बोल न रे…." ।
ढीबरा के हाँथ तनी देर ले थम गेल आउ दिमाग चल गेल चलित्तर सिंह के बेटा जीतन पर , जे सहर के कान्वेंट स्कूल में पढ़ रहल हल ।
हाले आल हल गर्मी के छुट्टी में उजरका डिड़ारी वला लाल-लाल टी-शर्ट आउ जाँध से लगायत घुठ्ठी तक कसल जीन्स पेन्ह के ।
मोहरी दू-तीन तुरी मोरल , तभियो जमीन लोटे ।
ढीबरा के कंठ फूटल—"मालिक ऊ जीतन भैया के जीन्स आउ टी शर्ट----" ।
बाकी बकार मुँहे में ।
 "अच्छा तउ तोरा जीतना नियर जीन्स पैन्ट चाही ?
मगर ऊ डरेस तो बड़ी महरग होवऽ हे" ।
ढीबरा के चेहरा पर ठिसुअइनी झलके लगल" ।
मगर कोय बात नय !
कुछ दिन आउ ठहर जो , हमर छोठ भाय मेघन के सादी में तोरा जीतना नियर जीन्स टी-शर्ट किना देवउ , ठीक--- , अब जो दोसर काम मर गन" ।
 "जी मालिक " !
कहके ढीबरा फुर्र से बाहर ।
अब तो ओकर पैर जमीन पर नञ् रखाय ।
जने देखे जीतना के जीन्से पैट जनाय ।
ठोर पर भुलाल-भटकाल गाना के पंक्ति….ढीला करऽ….तनी सा…. ।
ऊ नाचयत-कूदइत फूल पटावे वला बाल्टी उठा के चभच्चा देने बढ़ गेल ।
ओकर नजर चभच्चा के ठहरल पानी पर आउ पानी में लउकयत ढीबरा ।
ओहे उजरका डीड़ार वला टी-शर्ट अउ चुस्त जीन्स पेहन्ले ।
ऊ पानी में जइसंय बाल्टी डुबयलक….चुभ्….ठहरल पानी थलथलाय लगल….अंदर से ढीबरा भी हिले लगल….टी-शर्ट जीन्स सब अलोप , "कहैं मालिक ठक तो नञ् रहला हे "?
ऊ फेन पानी में झाँके लगल ।
धीरे-धीरे पानी थीर आउ अंदर के ढीबरा फेन जीन्स पैंट में ।
चेहरा पर एगो मुस्की आ गेल आउ ठोर पर ओहे….ढीला करऽ….ढीला करऽ…. ।
 समय तो कटिए रहल हल मगर सुस्ती से-गेंठ कलउआ मधुरी चाल- एक-एक दिन लगे एक-एक बरिस आउ रात….?
सपना के गोदाम में बस एक्के ब्रांड-टी-शर्ट डेउढ़ी में काम करे के उत्साह भी दोबर ।
जइसे-जइसे सादी के दिन नगीच ढ़ीबरा के पाँख लगल जाय ।
मालिक दोसरों के हकावे तब ढीबरा दौड़ के पहिले हाजिर…. ।
 एक रोज ऊ महल्ला में सिनेमा के प्रचार करेवला टेम्पू घुसल ।
माईक से एलाउन्स कर रहल हल- रोजाना चार शो में शारूख खान का सुपरहीट फिल्म…. ।
ऊ दौड़ के टेम्पू भिजुन चल गेल ।
ओकर नजर टेम्पू के छत पर सजल पोस्टर से सट गेल जहाँ शारूख खान जीन्स टी-शर्ट पेहेन्ले मुसक रहल हल ।
दुन्हुँ हाँथ से अप्पन केस सम्हारइत ।
ढीबरा मनेमन कहलक- 'आवो दे जेठ-- हम तोरो कर देवौ हेठ ।
' फेन ऊ शारूख खान नियर माथा के केस दुइयो तरहत्थी से आगू से पीडू समेटले मुसकी मारऽ लगल ।
 जेठ आ गेल ।
चलित्तर सिंह के डेउढ़ी पर लगन उताहुल ।
घर के सब सदस्य व्यस्त कम , व्यस्तता जादे देखा रहल हल ।
गीत-नाद , लीपा-पोती , डेंन्टिंग-पेन्टिंग सुरू ।
ढीबरा बिरनी नियर कभी ऊ काम तउ कभी ऊ काम ।
सुस्ताय के समय में सपना…. ।
मेघन दा के बरियात जायत ।
उनका साथ अरदली में तो हमरे रहे पड़त ।
कखने कउन काम अरहा देतन ।
फेन बरियात में जीन्स….ढीला करऽ….ढीला करऽ तनी सा…. ।
ऊ सुर में कमर पर हाँथ रख के मटकावे लगल ।
फेन देखे लगल कोय देखलक तो नंय ?
ओकर धेयान टुटल कि मालिक बाजार जा रहलन हे ।
ऊ दौड़ के मालिक के आस-पास ।
कहंइ हमरो ले जाखिन तब ।
मालिक के कार धुइयाँ उगलते गेट से बाहर ।
साथ में मालकीन , मेघन दा आउ जीतन ।
 ढीबरा सोच में पड़ गेल-- हमरा नञ् ले गेलन….?
खैर , जीतन भैया तो साथे हथ , उनखरे नाप से तो हमरो कपड़ा किना जात ।
ऊ देहरी पर बैठ के इन्तजार करे लगल….एक पहर…. , दू पहर…. , तीन पहर…. , साँझ हो गेल ।
ससुरा ई बाजार हे कि चुम्मुक , जे जाय ओकरे साट ले ।
संझौकी के गाड़ी दुआरी लगल ।
डिक्की समान से ठसकल ।
भारा-दउरा , घी-डालडा , कपड़ा-लत्ता ।
लगऽ हे समूचे बजार किना गेल हे ।
नौकर- चाकर दौड़ के समान ढोवे लगल ।
ढीबरा भी वहाँ हाजिर ऊ एक-एक समान पर नजर गड़ैले ।
जानय कौन पाकिट में हमर जीन्स- पैंट हे ।
ऊ समान उठावे तब टो-टा के देखे भी ।
बढ़िअउंका जीन्स तो कूट वाला पाकिट में रहऽ हे मगर कनौं बुझैवे नञ् करे ।
सब समान डेउढ़ी के अंगना में रखा गेल ।
नेउता-नेउतहारिन एक-एक करके समान देखे लगन- ई साड़ी बेटिऔरी , ई घुघटाही , ई पटपराय आउ ई बीस हजरिया बनारसी विहौती साड़ी ।
मगर ढीबरा के धेयान ऊ पाकिट पर , जे अभी नञ् खुलल हे ।
एक-एक करके सब पाकिट खुल गेल ।
घर भर के कपड़ा- लत्ता देख के सब गद्गद् , मगर ढीबरा के…. ।
ओकर चेहरा उतर गेल-- आउ लगे लगल जइासे करेजा तर से कुछ निकल के नीचे ससर रहल हे--आउ पेशाब के रस्ता तर ठहर गेल ।
अब निकले कि तब…. ।
ऊ धीरज बान्हलक आउ मालिक भिजुन जाके खाड़ हो गेल…. ।
मूड़ी गोत के धीरे से कहलक- "जी हम्मर---" ।
"ओ--हो तोर तो कपड़वे लेवे ले भुला गेलिअउ" ।
 "अच्छा , कल्ह फेन हम बजार जइवइ ।
अभी आउ समान लावे ले बाकी हे ।
तोर कपड़ा भी कीन देवऽ , लेकिन अइसन कर , कल्ह भोरे नउआ हीं जाके अपन बाल बढ़िया से कटा लिहाँ बरियात जइहमी तब अइसने लम्हर चूल में ?
ले पाँच रूपइया कल्ह बाल कटा लिंहा" ।
ढीबरा के तो जैसे कोरामिन पढ़ गेल ।
ऊ पाँच के सिक्का लेके उछलइत-कूदइत फेन बाहर ।
रात भर ओकर आँख में नींन नञ् ।
चंचल जी कभी नउआ के दोकान पर , कभी मेघन के बरियात में , तऽ कभी मालिक के बैठका में ।
अनगुत्ते उठ के ऊ सैलुन में घुस गेल आउ नम्बर लगा देलक ।
बैठकी बला नउआ कते बढ़ियां केस काटत ।
फेन ओकरा हीं सीसा भी नञ् रहऽ हे ।
सैलून के बाते कुछ आउ हे ।
 ढीबरा के नम्बर आ गेल ।
ऊ नउआ से कहलक- "जरी ठीक से चूल काटिहा , एकदम सारूख कट , हाँ…." ।
फेन ऊ बड़गर सीसा में अप्पन बाल आउ चेहरा देखे लगल ।
दाढ़ी बनावे लेल नम्बर लगइले दू-चार अदमी ढीबरा के बात सुन के ताके लगल- सरवा लगे हे कइसन आउ चूल कटावत शारूख कट ।
मगर नउआ के तो पैसा से काम ।
ऊ गद्दावला कुर्सी पर ढीबरा के बैठा देलक ।
चद्दर ओढ़ा के शारूख कट सुरू-- ।
कैंची आउ कंधी के टकराहट आउ खच्-खच्--कटइत चूल ।
ढीबरा के मन में गुदगुदी भर रहल हल ।
बीच-बीच में मूड़ी उठाके अइना देखे लगे तब नउआ मूड़ी दाब दे ।
कुछ देर बाद पौंड्स पॅाउडर के सुगन्ध ओकर गर्दन तक लटपटा गेल ।
बुरूस से बाल झाड़ पोंछ के तैयार-- ।
ढीबरा अइना में कभी आगे कभी पीछे , कभी दायें , कभी बायें देख के सिहा रहल हल ।
ऊ पाकिट से पाँच के सिक्का निकाल के नउआ के तरहत्थी पर रख देलक ।
नउआ के तो तरवा के घूर कपार—"अरे हमरा कि जजमानी नउआ समझ लेंलां हें ।
शारूख कट के इहाँ दस रूपइया लगऽ हे ।
पांच रूपइया में तो माथा घोटा हे , एकउम सफाचट…." ।
ढीबरा हड़बड़ा गेल मगर सम्हरइत बोललक—"ठहरो ठाकुर जी बाकी के पांच रूपइया हम मलिकवा से मांगले आवऽ हियो" ।
एतना कह के ऊ बाहर निकले लगल कि ओजा बैठल दू-चार अदमी में से एगो कहलक—"अहो ठाकुर , ई छंउड़ा तो चार सौ बीस लगऽ हउ ।
पैसवा झांट नञ् देतौ ।
एकराहीं जेतना पैसवा हउ ओतना कामा कर देहीं…." ।
कह के ऊ भींतर से मुस्की छोड़लक ।
पांच रूपइया में माथा घोटा जा हे तऽ एकरा माथा घोंट दे ।
एतना सुनते ढीबरा भागे लगल मगर चारो अदमी दउड़ के चोर-चोर करते पकड़ लेलक आउ फेन से ऊहे कुर्सी पर बैठा देलक ।
ढीबरा छटपटाय--मगर चर-चर अदमी धइले ।
अब नउआ के भी खेल में मजा आवे लगल फिर तो अस्तुरा निकाल के दू बेरी तरहत्थी पर रगड़लक आउ शारूख कट के मर्दन होवे लगल ।
भोथर अस्तुरा-- चर्र---चर्र-- ।
मुड़ी हिलावे तब अस्तुरा के धार चाम में घुस के लोहू पीए लगे ।
हार पार के ढीबरा सांत ।
तनी देर में पूरा आसमान साफ ।
माथा से खून रिस रहल हल ।
लहर भी ओतने , मगर ढीबरा के तो जइसे आझ माय-बाप मरल हल ।
हाय-मुँह काठ…. ।
ऊ अप्पन तरहत्थी से माथा सिसोह के देखे लगल ।
ओहे खून , चट्-चट्--लेटाल माथा अइना में देखलक ।
ढीबरा के तो हतिया मारले हे जइसे ।
ओकर भीतर से फेन एगो आवाज-- अरे चूल नञ् हे तो की , ई तो फेन जलम जात ।
मालिक से कहम- जीन्स टी-शर्ट के साथ एगो टोपी भी किना देतन फेन तो ऊहे मजा…. ।
 डेउढ़ी में बाजा बज रहल हल ।
अंगरेजी बाजा , चमरढोल , सहनाई , आउ मुसहर टोली के आल नेटुआ मानर सब अलगे-अलगे जगह पर अप्पन कला देखा के मालिेक के खुस करे के फिराक में ।
ढीबरा पहुँचल सीधे मालिेक भिजुन , मन में जीन्स टी-शर्ट के साथ-साथ एगो टोपियो लेल आरजू करइ लेल…. ।
चलित्तर सिंह के नजर ढीबरा पर पड़ल तऽ ओजय से कहलन – "अरे….?
आंय साबा-- ई की कइलां रे--?
सादी बियाह के मोका पर माथा मुड़ा लेना--- ई तऽ भारी नहस होवऽ हे ।
अब तूं सीधे अप्पन घर चल जो ।
सादी के आठ दिन बाद अइहां--समझल्हीं--" ।
चलित्तर सिंह ढीबरा के मइल-कुचइल झोला निकाल के ओकर हाँथ मे थमा देलन , फेन दोहरा देलन- ""सादी तक तूं डेउढ़ी में नजर नञ् अइहाँ" ।
 ढीबरा महसूस कर रहल हे- फेन ऊहे करेजा से कुछ निकलल- चढ़े लगल ऊपर -घुड़मुड़ियाइत-गोलियाइत…. दिमाग के झनझनावत , फट गेल दिमाग में--आधम-आध होके दुइयो गोली-अटक गेल दुइयो आँख में….झांस्स….आँख लाल टेस इंगुर….पथराल….दुआरी बंद….लउट गेल दुइयो-कंप गेल बरम्हांड-अटक गेल एगो ओजइ….दोसर ससर गेल….सरकइत अँटकल करेजा में भारी….लोथ-करेजा के छेदले-चीरले ससर रहल हे…. कठुआल ठाढ़ हे ढीबरा-तनी-सा कंधा सिकुड़ऽ हे , बाकि ऊ जाके पेशाब के रस्ता में अटक गेल- जोर लगइले हे ढीबरा रोकइ लऽ , मगर अबरी ऊ नञ् रूकल….जाँध से टघरइत टेहुना….टेहुना से घुट्ठी--घुट्ठी से तरवा….तरवा चपचपा गेल-आउ चपचपा गेल डेउढ़ी के चौखट-बढ़ गेल डेग-एक डेग-एक पाँव के छाप , दोसर डेग-दोसर पाँव के छाप….डेगे-डेग….छापे-छाप….छपित भे गेल- समय के छाती पर- जेकरा माटी सोख के सहेज लेलक ।
 - इन्दिरा चौक , नवादा ------------------------------------------------------------------------------------------------------------------------------  कहानी  सितबिया  डॉ० रामविलास 'रजकण'  अपन मरद के बीस सरसा सजा सुन के सितबिया के आँख तर अन्हार पसर गेल ।
ओकर माथा चक्कर काटे लगल आउ ऊ कचहरी के फरस पर गिर पड़ल ।
कटघरा में टुकुर-टुकुर मटी के मूरति अइसन चन्दू अप्पन मेहरारू के ताक रहल हल ।
ओकर मन के परदा पर सिनेमा जइसन रील घूम रहल हल-- ऊ अपन बहिन के ससुरार में पैमार नदी के अरार पर बइठल हे ।
पूरब में लाली धबे लगल हे ।
गाँव के पनिहारिन अपन-अपन घइला में पानी लेके घर चल गेलन हे ।
एगो गोर-नार छोकड़ी काँख तर गगरी लेले मचलइत पनघट पर पहुँचल हे ।
आज ऊ पानी लेबे में पिछुआ गेल हे ।
सोंच रहल हे माथा पर गगरी के उठाबत ?
ऊ एने-ओने घुर के ताकलक तो देखऽ हे -- नदी के अरार पर कउनो अइठल हे ।
 "के बइठल हऽ जी ?
हम्मर माथा पर गगरी उठा दऽ" ।
कोयल अइसन मीठ बोली सुन के चन्दू पनघट पर आ जाहे ।
कभी ऊ सितबिया के छरहर देह देखऽ हे तो कभी लेमो अइसन उभरल उरोज ।
सितबिया कह रहल हे- "गगरी उठा दऽ ।
हमरा देरी हो रहल हे ।
मइआ अनेसा में होत कि छउड़ी की कर रहल हे "?
"हमरा तोर मइया से कुछो लेबे-देगे ला न हे ।
हम तोरा से गगरी उठाई लेबो"- चन्दू मुसकइत बोलऽ हे ।
 "मजाक मत करऽ"-एक चूरू पानी लेके सितबिया चन्दू देले फेंक के कहऽ हे- "गगरी उठाई एक पसेरी बालू देबो ।
तोर गाँव में बालू न होवऽ हे ।
भूँजा भूँजू ला ले लिहऽ" ।
चन्दू सितबिया के माथा पर गगरी उठा देहे ।
सितबिया के बाँह पकड़ के ओकिल साहब ओसरा में लाके कहऽ हथ- "हम एक हफ्ता में उपरलका अदालत में अपील करे जा रहली हे ।
चन्दू के बीस बरसा सजा हाईकोर्ट में टूट जइतई" ।
 सितबिया अपन अचराके कोर से पसेनला पोंछे लगऽ हे ।
कचहरी से बस स्टैन्ड ऊ पइदले आवऽ जा हल मगर आज गोड़ उठ न रहल हे ।
ऊ भीतर से टूट गेल हे ।
पचकठवा पोसताड़ी बेचलो पर भी चन्दू के सजा होइए गेल ।
ऊ केतना लोग से जज साहेब के पैरबी करे ला कहलक हल मगर कउनो अदमी न सुनलन ।
कागज देख के कोट में बहस करे के अलावे ओकिल साहब से कुछो पैरबी न भिड़लन ।
सितबिया गोड़ घसिअइते बस स्टैन्ड आ गेल ।
ऊ गया से सरबहदा जायवाला एगो बस के जनाना सीट पर बइठ जाहे ।
ओकर आँख के सामने बीतल घटना घुमड़े लगऽ हे ।
होली के दू दिन पहिले सितबिया नहिरा से ससुरार आ गेल हे ।
जउन अदमी के ताड़ी-दारू से परहेज हे ऊ भी फगुआ के में भांग खा के बउड़ाहा बन गेलन हे ।
चन्दू पर भी फगुआ के रंग चढ़ल हे ।
ऊ मस्ती में ढोलक बजा-बजा के नेटुआ अइसन नाच रहल हे ।
झूमटा महतो जी के दलान से निकल के गली-गली में घूम रहल हे ।
टोला-पड़ोस के लोग ठहाका मार के चन्दू के हौसला बढ़ा रहलन हे ।
एक अदमी जोर-जोर से गला फाड़ के संगतिया जउरे गा रहल हे-- अरे एक बर लूटे फेंकू बाबू , दोबर चन्दूआ रानी , तेबर लुटे रग्घू बाबू , गउआ के जुआनी ।
जोगिरा स-र-र-र-र-रऽ ।
चन्दू दुनिया के सुध भुला के नाचे-गावे आउ बजाबे में मसगूल हो गेल हे ।
झुमटा ओकर घर के अगाड़ी में आके रूक गेल हे ।
हो , हो , हो ।
हो , हो , चन्दूआ के मउगी बड़ी रे छिनार ।
हो , हो , बड़ी रे छिनार ।
गली , गली खोजऽ हे लहुरा भतार ।
हो , हो , हो चन्दुआ के मउगी ।
"केवाड़ी खोलिहऽ भउजी ।
हम ही जगू ।
चन्दू भइया के लंगोटिया इयार , रंग आउ अबीर लेके अइली हे"- जगू बोलऽ हे ।
 केवाड़ी खुल जा हे ।
जगू सितबिया के गाल में गुलाल लगाबइत कह रहल हे- भउजी के देह फूल अइसन सुकुमार आउ गाल रसगुल्ला अइसन मीठा हे ।
नोंक-झोंक चल रहल हे ।
जगू सितबिया के अँचरा खींचे लगऽ हे , इतने में चन्दू आ जाहे ।
ओकर आँख में खून उतर के अपन रंग देखावऽ हे- जगू बाबू ।
भला चाहऽ हऽ तऽ सितबिया के छोड़ दऽ ।
आँख के सामने हम्मर जोरू के इज्जत से खेल न करऽ ।
"तू कहिना से इज्जतदार बनलँऽ हे रे चन्दुआ ।
तोर बाप हम्मर कमियां ।
तोर माय हम्मर बाप के रखनी"- जगू बड़बड़ा हे ।
 चन्दू अप्पन घर से पसुली निकाल के कहऽ हे-- अरे जगुआ ।
हम्मर घर से भाग न तो तोर मुड़ी छोप लेबऊ ।
बड़ी सहलिअऊ ।
अब न सहबऊ ।
ई साल खून के होली खेलबऊ ।
झुमटा के रंग उखड़ जाहे ।
आवारा छोकड़ा माथा पर गोड़ रख के रेस के घोड़ा अइसन गली से भाग रहलन हे ।
जगू भी नौ-दू-ग्यारह हो जाहे ।
चन्दू के आँख में इंगोर बरस रहल हे ।
ऊ सितबिया से कह रहल हे- "तू केबाड़ी न खोलतँऽ हल त ई तमासा काहे होवत हल ?
का जगुआ से देह रगड़ावे ला तोर जुआनी जोर मार रहल हल "?
ऊ चट्-चट् दू तमेचा अपन मेहरारू के गाल में जड़ दे हे ।
सितबिया फफक-फफक के रोबे लगऽ हे ।
अदालत के कटघरा से निकस के चन्दू पुलिस के गाड़ी में बइठ गेल हे ।
ओकर आँख के सामने अनेक फोटू नाच जाहे ।
 चन्दू के बाप नन्दू मर गेल हे ।
ओकर लास अँगना में पड़ल हे ।
कफन , घी आउ धूप के फिकिर में ओकर माथा चकरा रहल हे ।
अप्पन कमियाँ के मउअत के खबर सुन के चन्दू के ढाढ़स देवे ला सुखलाल गोप आ गेलन हे- "बेटा अप्पन मन के छोटा न कर ।
हम बच रहलियो हे ।
बाप के सराध में जे खरचा होतउ ओकर बेवस्था हम कर देबो ।
ई लऽ पाँच सौ रूपइया ।
अपन बाप के रंथी बढ़िया से सजावऽ" ।
नन्दू दास के रंथी घर से बाहर निकल रहल हे ।
टोला-पड़ोस के औरत-मरद सरधा के फूल चढ़ा रहलन हे ।
अप्पन-अप्पन बेटा के तबीज बनावेला ।
दरजनो लोग राम नाम सत्य हे के आवाज अलापइत रंथी लेके मरघट पर पहुँच जा हथ ।
कुछ ही घंटा में नन्दू के लाश जर के भस्म हो जाहे ।
 चन्दू उतरी पेन्ह के घर आ जाहे आउ सुखलाल गोप के करजा लेके अप्पन बाप के श्राद्ध ठाठ से करऽ हे ।
 कुछ रॊज के बाद सुखलाल गोप कहऽ हथ- "चन्दू तोर बाप के श्राद्ध में हम्मर पाँच हजार रूपइया खरच हो गेल हे ।
हम एक-एक पइसा के पूरजा रखले हिअउ" ।
 अप्पन बाप के श्राद्ध संस्कार में खरचा के हिसाब सुन के चन्दू के लिलार से पसेना चुअऽ हे ।
ऊ मेहराइल आवाज में बोलऽ हे- "हम सऊँसे महिसत बेच देबई तइयो पाँच हजार रूपइया हमरा से न जुमत ।
तू ही कउनो उपाय बताबऽ जेकरा से तोहरा करजा हम चुका सकऽ ही" ।
"तू अप्पन बगइचा बेच के हम्मर करजा चुका दे" ।
"बगइचा लगाबे में हम खून-पसेना एक कइली हे ।
ऊ हम्मर जान से भी जादे कीमती हे" ।
"अब हम कुछ न कहबऊ ।
पत महीना पाँच रूपइआ सैकड़ा के हिसाब से सूद-मूर चुका दिहऽ" ।
"तोहर केबिन के आरी के बगल में हम्मर दू कट्ठा खेत हे ।
तू ही बाजिव कीमत समझ के हमरा से जमीन रजिस्टरी करा लऽ" ।
"ऊ खेत के तीन हजार रूपया से जादे कीमत न लगत ।
जे किसान एकरा से जादे दाम दे सकऽ हथ , उनके ही ऊ जमीन बेच के हम्मर करजा चुका दे" ।
कउनो किसान चन्दू के साथ सहानुभूति न देखावऽ हथ ।
हार-पार के ऊ जमीन तीन हजार रूपइया में सुखलाल गोप के रजिस्टरी कर देहे ।
बाकी रूपइया चुकावे के एवज में चन्दू सुखलाल गोप के हरवाहा बन जाहे ।
एक रोज सुख लाल गोप कहलन हे- "चन्दू दू हजार रूपइआ करजा चुकावल तोरा से पार न लगतऊ ।
तू भिखारी महतो के दू जोड़ा बैल सूरजपुर से ला दे ।
तोर सब करजा माफ हो जइतऊ" ।
"चोरी करे के लत हमरा न हे सरपंच साहब" ।
"तब तू जिनगी भर हम्मर हरवाहे बनल रहबेंऽ ।
बीडीओ , इंजीनियर , अफसर सभे लूट के कमाई खा हे ।
तू भी लूट के सरीकदार बन ।
जेतना रूपइया के माल लूट के लइमेंऽ , ओकर में आधा हम्मर आधा तोर" ।
"कमइते-कमइते देह के हड्डी गल जइतउ तइओ करजा न चुकतऊ" ।
चन्दू के दिमाग पर पिचाश संस्कृति के लतरी पसर जाहे ।
ऊ सरपंच साहब के हामी भर देहे ।
 रात के घुच्च अन्हार ।
सुरजपुर के भिखारी महतो के गउसाला में दू अदमी बन्दूक लेले खड़ा हे ।
चन्दू मकान पर चढ़ के अँगना में कूद जाहे ।
ऊ केबाड़ी आउ बैल के पगहा खोल के देहे ।
बन्दूकधारी अदमी एने-ओने देख के बैल के हँकावऽ हे ।
चन्दू बैल के पीठ पर सट्-सट् मारऽ हे आउ रात के अन्हार में बैल लुदकुनिए दोड़ेऽ हे ।
बिहने सभे बैल सुखलाल गोप के गउसाला में बँधा जाहे ।
सरपंच साहब चन्दू के हाथ में दू सौ रूपइया थमा के कहऽ हथ- "पनहा मिलला पर तोरा आउ रूपइया मिलत" ।
 चन्दू बैल के साथ रह के बैल बन जाहे ।
दिन भर खून- पसेना एक कइला पर दू किलो अनाज आउ रात में बैल खोल के लावे में दू सौ रूपइया लेके ऊ अप्पन घर जाहे ।
सितबिया गेहूँ के रोटी आउ झींगी के तरकारी थारी में परस के ले आइल हे ।
चन्दू अप्पन मेहरारू से कह रहल हे- "सरपंच साहब भर बरसात अप्पन बइठके में रात के सुते ला कहऽ हथिन ।
बैल के सानी-पानी देबे में दिक्कत होबऽ हई" ।
"अन्हार रात में अकेले में हमरा डर लगऽ हे" ।
"डेराय के कडनो बात न हे ।
हम कुछे दिन सरपंच साहब के बइठका में रहबई ।
नौकर आ गेला पर हमरा छुट्टी मिल जात" ।
"जहिना से अदरा चढ़ल हे , गुंडा-बदमास आउ चोर-डकैत के दिनोदिन बढन्ती हो रहल हे ।
हल्ला-गुदाल सुन के केबाड़ी खोलऽ ही त सउँसे बदन काँपे लगऽ हे" ।
 "तोर घर में रखले का हे ?
बकरी-पठरू चोराबे ला रात के कउनो सेन्धमारी न करत ।
तू निफिकिर होके सुतिहऽ" ।
सितबिया पलंगरी पर सुत जाहे ।
हौले-हौले हाथ फेर के चन्दू ओकर देह के अपन बाँह में जकड़ लेहे ।
 पतन के राह चिकन होवऽ हे ।
पहिले तो ओकरा पर चले में मजा आवऽ हे ।
जब गोड़ पिछुले लगऽ हे , तब अदमी औधे मुँह गिर जाहे ।
चन्दू बैल खोलवा चोर से अब डकैत बन गेल हे ।
अरउआ के जगह ओकर हाथ में बन्दूक रहऽ हे ।
चन्दू के दुसाहस के कहानी जिला जेवार में फैल जाहे ।
डकैत के माल पचावे में सुखलाल गोप भरपूर मदद करऽ हथ ।
 एक रात चन्दू डकैती के काम में जुटल हे ।
गाँव के लोग बहादुरी से डकैत के मुकाबला कर रहलन हे ।
अप्पन सम्पत्ति बचावे ला एगो मेहरारू छत पर से गुहार कर रहल हे ।
आवाज सुन के चन्दू बन्दूक के निशाना ले लेहे ।
औरत के छाती में गोली लग जाहे ।
गाँव के एगो रायफलधारी अन्धाधुनध गोली चलावऽ हे ।
चन्दू जख्मी होके कटल पेड़ नियन जमीन पर गिर पड़ऽ हे ।
ओकर संगी-साथी टाँग के घर ले आवऽ हे ।
सुखलाल गोप एगो कम्पोटर लेके अधरतिए में चन्दू के मलहम पट्टी करावे जा आ जा हथ ।
ऊ सितबिया के दिलासा देके कहऽ हथ- चन्दू के कुछो न होवत ।
थाना से लेके कोट तक हम्मर जमात के लोग दौड़-धूप कर रहलन हे ।
पुलिस चन्दू के पकड़ियो लेते तब हम ओकरा जमानत पर छोड़ा लेबई ।
तोरा कहुँ भी जाय न पड़त ।
सितबिया अप्पन मरदाना के गोड़ पर माथा रख के लोर बहावऽ हे ।
टोला-पड़ोस के लोग सब कुछ समझला पर भी चुप रहऽ हथ ।
 डकैती आउ हत्या के मोकदमा थाना में दर्ज हो गेल हे ।
चन्दू के छूटल गमछा आउ जूता के सूँघ के एगो खोजी कुत्ता सितबिया के घर में आ जाहे ।
ओकर पीछे पुलिस आउ अदमी के लम्हर जमात हे ।
थानेदार चन्दू के घर के तलासी लेहे ।
कोना में एगो गैरलाइसेन्सी बन्दूक थमा जाहे ।
पुलिस बेहुदा सवाल के झड़ी लगा देहे ।
चन्दू अपन ठोर के सी लेलक हे ।
सिमबिया के मुँह से भी एक्को बकार न निकल रहल हे ।
एगो सिपाही चन्दू के जमीन पर पटक देहे आउ जूता पेहेन्ले ओकर छाती के हुमचऽ हे ।
सितबिया के देखल न जाहे ।
ऊ अप्पन चेहरा के दून्हू तरहत्थी से छिपा लेहे ।
दरोगा चन्दू के जोरू के गुप्तांग में बन्दूक के कून्दा ठूँसे के धमकी देहे तइयो ऊ अप्पन जमात के कउनो साथी के नाम न बतावऽ हे ।
सितबिया महसूस करऽ हे- उतना भारी बेईज्जती तो दुशासन भी भरल सभा में द्रौपदी के न कइलक होत ।
 तीन साल के मोकदमा चल रहल हल ।
चूहा के बिल में जइसे भरल ड्राम पानी घुस जाहे ओइसे ही सितबिया के बगइचा के आम , महुआ आउ सीसम के पेड़ दरोगा , दलाल आउ वकील के पेट में समा गेल ।
सितबिया के अनुभव हो गेल कि अदालत में असलियत के जीत न , पइसा के जीत होवऽ हे ।
खिजरसराय , टेउसा होते मोटर बाला बिगहा में रूक गेल हे ।
सितबिया एगो बूढ़ी औरत के अप्पन सीट पर बैइठा के उतर जाहे ।
दिन लुकलुका रहल हे ।
ऊ एक्सप्रेस गाड़ी नियन लपकइत जा रहल हे ।
रात भींगला पर सिमबिया अप्पन गाँव के बघार में पहुँच जाहे ।
पीपर के पेड़ तर ओकरा जोधन के आवाज सुनाई पड़ऽ हे- सुखललवा हतामजादा हे ।
ऊ हम्मर बाप के दारू पिला के घर लिखा लेलक हे ।
हम ओकरा जिन्दा रहे न देबई ।
सितबिया बोलऽ हे- "लगऽ हे , आज जादे पी लेलऽ हे" ।
 "नऽ चाची हम निसा में न बोल रहलियो हे ।
जब तक हम सुखललवा के कत्ल न करबई तबतक चैन न लेबई ।
तू ही कहऽ ।
अब हम कहाँ रहिअई ?
बहिन के रोकसदी में बाबूजी एक हजार रूपइया करजा लेलथिन हल ओकर एवज में सुखललवा बीस हजार रूपइया के खपड़ैल मकान दारू पिला के रजिस्टरी करबा लेलक ।
ई गाँव में सरपंचवा से बढ़ के कोय भी अत्याचारी न हे ।
ऊ पाँच साल में एक हजार रूपइया के उनइस हजार रूपइया सूद लेलक हे" ।
 "तू हम्मर घर में रहिहऽ ।
सोनूआ के बाबूजी के बीस बरसा सजा हे गेल हे" ।
"हम तोर घर में न रहबो ।
सुखललवा के जान मार के हम चन्दू चचा जउरे जेल में रहबो ।
नक्सलाइट बन गेलियो हे , नक्सलाइट" ।
सितबिया कहऽ हे- "हमरो मरदाना के सुखललवा बरबाद कइलक हे ।
हम तोहरा साथ देबो ।
हमरा ला जिनगी में सुख लिखल न हे ।
मइया खोंइछा में दुख बाँध के चलइलक हे" ।
 "सरपंचवा के आतंक मेटावे ला तोरे अइसन औरत के जरूरत हे" ।
 "हम सुखललवा के का कहियो ?
हम्मर मरदाना भी हमरा कम दुख न देलक हे ।
ऊ निर्दोष औरत के मडर करके हम्मर दुख के बढ़ौलक हे ।
ऊ जगुआ के जान मार के जेल जाइत हल तब हमरा कुछो दुख न होवत हल" ।
 "जे होवे के हल हो गेल ।
असली जंग के सुरूआत अब होयत" ।
जोधन के बात सुन के सितबिया के मन में निराशा के कूहा फट जाहे ।
ऊ कहऽ हे- "चन्दू हाड़-मांस के बेडौल ठठरी हल ।
एगो नकली मरद ।
असली मरद तू हँऽ ।
अब हम कउनो वकील से मोकदमा जीते ला हाईकोट में अपील करे ला न कहबई ।
तू हम्मर हारल मोकदमा जीता देबऽ" ।
 "हम कउनो एडवोकेट आउ जज न ही जे तोर हारल मोकदमा जिता देबो ।
हम लाल सेना के सिपाही ही ।
सेनापति के इशारा पर युद्ध करे के हाल जानऽ ही ।
तू सितबिया न , हमरा ला सीता माय हँऽ ।
सीता के मान-मरजादा ला हनुमान के लंका में आग लगावे पड़ल हल ।
लंका जर के खाक हो गेल हल आउ सीता माय अप्पन तेज से बच गेलन हल ।
तूहूँ भी अप्पन तन आउ मन में तेज लावऽ" ।
 जोधन गाँव में आग लगा चुकल हे ।
सुखलाल गोप के दू मंजिला मकान तहस-नहस हो गेल हे ।
पुलिस सितबिया के गिरफ्तार करके जीप पर बइठा लेलक हे ।
सितबिया सिंहनी नियन जीप पर बैठ के कह रहल हे- "हम्मर बेटवा के गिरफ्तार कर लऽ दरोगा जी ।
आग लगावे ला दुकान से दिया सलाई ओही लइलक हल" ।
दरोगा सात साल के बुतरू के गिरफ्तार करे से इनकार कर देहे ।
सितबिया भीड़ में हर लोग के गौर से दंखऽ हे ।
जहिना ऊ नहिरा से ससुरार आयल हल ऊ दिन भी एतना भीड़ ओकरा देखे ला न जुटल हल ।
 ======================================================================== कविता-कियारी आदमीयत   परमेश्वरी  आवो हमरा अँगना में , हय बात बहुत बतियावय के ।
उजरल पगड़ी हय हिमगिरि के , ओकरा हय सोरियावय के ।
बात तनी-गो तोरा लगइ हो , लगल करो , ताली पीट के खूब हँसइ हो , हँसल करो , खूब अन्हार घर में तरबार जों तानो जो , अपनै कटतो हाथ पाँव , खूब कानो जो , हमरा हई तरबार नया ई बिजली सन चमकावइ के ।
दानवता के सीस काट के हिन्द के भाल सजाबइ के ।
बेल-बबूर में सब दिन काँटा हल‍ काँटे हय , ताड़-खजूर तो सब दिन नंगा हल , नंगे हय , अब अदमी के देह में काँटा उगे लगल , अगल-बगल के लोग बेद के गड़ो लगल , हमरा हई ई काँटा सब के झाड़-झंखाड़ कटवावइ के ।
पीपर नंगा हो गेल हे , ऊ पीपर के हरियाबइ के ।
बाध तो सब दिन नरभच्छी हल , रहल करे , सर्प दंस से लोग मरइ हल , मरल करे , अब अदमी हो गेल बाध , भच्छ सब मानव हो गेल , अब अदमी हो गेल सर्प , दंस मानवता हो गेल , हमरा हई नरभच्छी नर के माथा के सरियाबइ के ।
हमरा हई नर नाग के ऊ बि‌दन्त तनी बिहियावइ के ।
जे- जे अइबा साथ आग मुठ्ठी में बान्हो , जे-जे अइबा साथ नाग पगड़ी में बान्हो , झुक जइतइ आकास चरन तब हम बिगुल बजइबइ , हम अप्पन पैगाम क मितबा मंजिल लक पहुँचइबइ , हमरा हई मरइत मानवता के अब फेर जिलावइ के ।
हे परमेसरी गीत लिखें तों जीवन के सोझरावइ के ।
  --लोदिया , लख्खीसराय ----------------------------------------------------------------------------------------------------------- कविता-कियारी दीपावली मनैलूँ हम   विशुन लाल राज  गेल दशहरा दुर्गापूजा , दीपावली मनैलूँ हम , घर में लक्ष्मी ढुकवे खातिर , दीया खूब जरैलूँ हम ।
गोबर से अंगना निपवैनूँ , गंगाजल छिड़कैलूँ हम , धूप दीप नवेद चढ़ैलूँ , जग के रात बितैलूँ हम ।
गेल दशहरा दुर्गापूजा , दीपावली मनैलूँ हम ।
पर नञ् जानू धन के देवी , काहे हमरा से रूस गेली , लगे हे हमरा छोड़ के फिर कोय , बड़के घर में धूस गेली ।
एहे बात के दुख हे भारी , हिरदा बड़ी कचोटे हे , लक्ष्मी से निमन हे दलिदरा , जे हमनी घर में लौटे हे ।
ओकरे घर से भगवे लागी , लक्ष्मी पूजा कैलूँ हम ।
गेल दशहरा दुर्गापूजा , दीपावली मनैलूँ हम ।
जेकर घर में घुसल दलिदरा , ओकरे घर काहे ऐती , धनघर के घर बन्धिक खरदल , ओकरे घर पहले जैती ।
जे इनका बक्सा में धर के , ताला रोज लगावऽ हे , अपने खाहे मेवा इनका , धूप के धुआँ पिलावऽ हे ।
अपने भूखले रहके इनका , घी के लड्डू खिलैलूँ हम ।
गेल दशहरा दुर्गापूजा , दीपावली मनैलूँ हम ।
लक्ष्मी के तो रूप कते हे , जन , धन , लक्ष्मी , गाय भी लक्ष्मी , बेटी लक्ष्मी , पुतहु लक्ष्मी , घर के बूढ़ी माय भी लक्ष्मी ।
हमरा घर तो चर-चर लक्ष्मी , एकक करके ऐले हे , जहिया से चारो ढ़ुकली हे , घर में आग लगैले हे ।
सास-ससुर के झाड़ू मारे , ऐसन लक्ष्मी पैलूँ हम ।
गेल दशहरा दुर्गापूजा , दीपावली मनैलूँ हम ।
 --हिसुआ , नवादा -------------------------------------------------------------------------------------------------------------- कविता-कियारी बाप के अरथी   उदय कुमार भारती  आझ ऊ अप्पन बाप के अरथी सजा रहल हे ।
किसिम किसिम के फुलबा के सेज बना रहल हे ।
आझ ऊ अप्पन बाप के ……. ।
पीठ पर पिल्लू भरल बड़गो-बड़गो घाव हल , इले ठठरी पर मखमल के गद्दी बिछा रहल हे ।
आझ ऊ अप्पन बाप के ……. ।
जे तन अंजुरी भर तेल ले लिलकते रहल , ऊहे तन पर हरदी आउ चन्दन के लेप लगा रहल हे ।
आझ ऊ अप्पन बाप के ……. ।
जे मनुआँ घी के स्वाद ले तरसते चल बसल , ओकर तन के जलावे ले कन्टर भर घी मँगा रहल हे ।
आझ ऊ अप्पन बाप के ……. ।
जिन्दा बाप के दवाय ले फूटल कौड़ी नञ् निकल हल , बाप मरल तऊ देवदार आऊ चन्दन मँगा रहल हे ।
आझ ऊ अप्पन बाप के ……. ।
कय बरस से ओकर बाप नरक के कीड़ा चुन रहल हल , आझ बेटा अनखा सरग ले जा रहल हे ।
आझ ऊ अप्पन बाप के ……. ।
कलजुगिया सपूत हे ई गम से अभिभूत हे ई , दुआरी पर ढोल आउ तासा बजवा रहल हे ।
आझ ऊ अप्पन बाप के ……. ।
सबके मुँह बन्द करे ले जानऽ हे ऊ , समाज के नस पहचानऽ हे ऊ , दोस्त-आरन ले विस्की आउ रम के बोतल मँगा रहल हे ।
आझ ऊ अप्पन बाप के ……. ।
बढ़ जात आउ थोड़ा रूतवा ओकर जमाना में , दिल खोल के अखनी 'उदय भारती' पैसा लूटा रहल हे ।
आझ ऊ अप्पन बाप के ……. ।
 -- हिसुआ (नवादा) ----------------------------------------------------------------------------------------------------- कविता-कियारी मनमा चउन-भउन तूँ काहे ।
  परमानन्द सिंह  मनमा चउन-भउन तूँ काहे ।
जे हो रहल देखहो गुम-सुम , कउन दिशा ले जाहे ।
मनमा चउन-भउन तूँ काहे ।
जे युग मे जी रहलें हें तूँ , पूँजीबाद कहा हे ।
भ्रष्टाचार के माय हके ई , भ्रष्टे एहाँ पुजा हे ।
मनमा चउन-भउन तूँ काहे ।
भ्रष्टाचार अपराध के जननी , लर-पर-लर जुर जाहे ।
भाग आउ भगवान नाम पे , जनता खुदे लुटा हे ।
मनमा चउन-भउन तूँ काहे ।
के हम्मर हक मार रहल नञ् , आँखो छइत लखाहे ।
समझावे गर कोय जो एकरा , उल्टे उहे डँटा हे ।
मनमा चउन-भउन तूँ काहे ।
पूँजीबादी चका-चौंध से , अँखिया चोन्हिया जाहे ।
बस केबल अपन ई देखई भर , दृष्टी बचल रह जाहे ।
मनमा चउन-भउन तूँ काहे ।
घर-परिवार गाँव देश हित , सब नीचे चँप जाहे ।
पइसा के आगे सब , रिस्ता-नाता भी छुट जाहे ।
मनमा चउन-भउन तूँ काहे ।
कोय करम कर जोड़े जे पइसा , लुरगर उहे कहा हे ।
परमानन्द बहू-बेटी भी , चढ़ बजार बिक जाहे ।
मनमा चउन-भउन तूँ काहे ।
 --पाली , काशीचक , नवादा ----------------------------------------------------------------------------------------------  कविता-कियारी  जन जिनगी राम के पुकारे   जयप्रकाश  अलसाल नैतिकता , मानवता झूप रहल , संवेदना घोंघर पारे ।
जन-जिनगी राम के पुकारे ।
धन के पूजा-पाहूर , धन पर धेयान हई , घर-घर में आग लगल , अकबक परान हई , नाता रिस्ता दरकल , जिनगी में चहल-पहल , अब नञ् नयनमा निहारे ।
जन-जिनगी राम के पुकारे ।
हो रहल अब आस दूबर जिनगी के , विश्वासघात कह कि रोकत चिनगी के ?
हिंसा उमताल , कते अँखियन से लोर बहल , दरद हाथ दया ले पसारे ।
जन-जिनगी राम के पुकारे ।
अब नञ् परेम , कने उपहल हहर के , सहयोग-ममता रे कलपे कहर के , टूटल पाँख सरघा के , डर-भय से रहल दहल , जन- जीअत केकर सहारे ?
जन-जिनगी राम के पुकारे ।
अब विचार बिलखऽ हई , भावना उदास हई , जन-समाज पगलाल , धन के जे दास हई , धरम-करम ताखा पर , संस्कार महल-ढहल , जय के बढ़ सेकरा सम्हारे ?
जन-जिनगी राम के पुकारे ।
 --ग्राम- केन्दुआ , पो०- ओढ़नपुर , जिला- नवादा ----------------------------------------------------------------------------------------- कविता-कियारी घर आवा परदेशी   कृष्ण कुमार भट्टा  आधी-आधी रतिया पपीहरा सोर मचावे ।
पिया तोहरा बिना निंदियो नञ् आवे ।
गोड़ लगी बउआ के बाबू , दिल में नय हे काबू , केतनउ घीरज बाँधऽ हियो , तइयो मन बेकाबू ।
मिलते चिट्ठिया सुनऽ पियाजी , करो आवे के तैयारी , एक महिना के छुट्टी लेके , जल्दी पकड़ गाड़ी ।
कि घर आावा परदेशी , कि घर आवा परदेशी ।
कहला हल माघे में आइब , फागुन घर में बिताइब , तोरा लागी पायल , कंगन , झुमका लेले आइब ।
कहके हमरा तो कि-कि गेला , ओकरा पुरा नय कइला , बितल जाहे चैत महीना , तइयो नय तों अइला ।
कि घर आवा परदेशी कि घर आवा परदेशी ।
रोजे-रोजे तोहरे बालम , सपना हम देखऽ ही , रात-दिन तोहरे याद में , डूबल हम रहऽ ही ।
रतिया के हम तड़प-तड़प के , करबटिया फेरऽ ही , कहियो-कहियो अधरतिये , खिड़की खोल के देखऽ ही ।
कि घर आवा परदेशी , कि घर आवा परदेशी ।
छोटका बउआ डेगा-डेगी , देखऽ देबे लागल , दउड़ले बुले अंगना ओसरा , पापा कहे लागल ।
धइल-धरावल पानी बरतन , गिरादे हके जाके , हम कहो ही पापा अइलन , दौड़ के गल्ली ताके ।
कि घर आवा परदेशी , कि घर आवा परदेशी ।
 --भट्टा , काशीचक (नवादा) -------------------------------------------------------------------------------------------------- झूमर कोय नञ् बुझ हइ दुख मोर , सुनै साजनी गे   दीनबन्धु  कोय नञ् बुझ हई दुख मोर , सुनै साजनी गे ।
कोय नञ् बुझ हई दुख मोर , सुनै साजनी गे ।
रोजे-रोजे हरबा-कुदरबा चलावऽ ही , ढेलवा-चपड़वा से फोर ।
तइयो भी भुखिया से अतरी मरोड़ऽ हे , अँखिया से बरसे हे लोर ।
दिन-दिन भर खट-मरके गेलूँ हवेलिया , खटकिन किसैनी मुँहजोर ।
सनियो पानी कैलूँ बासी-कुसी खिलवे , एक लोरा एक कोर ।
कोय नञ् बुझ हई दुख मोर……… ।
हेलते रोहन अदरा धनमा हे बुनलूँ , अरिया-पगरिया तर कोड़ ।
सऊँसे मोरिअरवा के गरदा बनैलूँ , दौंगिया परंगवा पड़ोर ।
फारनी असढ़वा सवनमा में कादो , टुटल-फूटल अरिया जोड़ ।
नदिया गोमाम टेंड़ुआ बाँध ही गंडी , मोरिया कबाड़ूँ बलजोर ।
कोय नञ् बुझ हई दुख मोर……… ।
खेत-खेत हरियर तूँ करहीं रोपनियाँ , फोहवा बुतरुओ के छोड़ ।
सवने के अन्दर में करूँ बनोसारी , तइयो कहावूँ कमचोर ।
भादो आसिन कातिक पनछन्ना घूम्मू , मड़ुआ मकइया सहजोर ।
नगदी मछलिया किसनमा के देही , हम चाटूँ पोठिया के झोर ।
कोय नञ् बुझ हई दुख मोर……… ।
अगहन के आठ सगरो हल-हल्ली जाड़ा , होले जाहे देहियो कमजोर ।
धानो काटूँ ओने गोहमों लगावूँ , सऊँसे खरिहानी पड़ोर ।
बोझा के डिया सगरो लगलो जब पूँजिया , गिरहस के मन भेल मोर ।
कोठी भाड़ा भरलय अनघन से घरवा , हमरा हीं हड़ियाखखोर ।
कोय नञ् बुझ हई दुख मोर……… ।
खखरी पटपरिया मिलऽ हे मजुरिया , चउरा मिलऽ हे पछोर ।
गिरहस के अँगना मे चूड़वा बुनल हे , हम्मर बुतरुअन बटोर ।
पूसा माघा फागुन सरसो मसुरिया , जाड़ा गिरल हड़फोर ।
बूँटा , केरैया , रहड़ियो काटलिअय , हमरा खरथूया के झोर ।
कोय नञ् बुझ हई दुख मोर……… ।
होली हवेलिया पूआ-पूड़ी बनलय , भभरा फुलौड़ी चिजोर ।
हमरो वासी-कूसी होलय नेमनिया , भिनसरवे दुअरा अगोर ।
आधा चैता सगरो गोहमा कटनियाँ , खरिहानी थ्रेसर के शोर ।
बैशाख जेठ सगरो लगन पसरलो , अखनै तू भेली ललकोर ।
कोय नञ् बुझ हई दुख मोर……… ।
सालो भर खटला पर दुरछी होवऽ ही , सरकारो नीतिया के चोर ।
दीनबन्धु अभियो ने परचो नञ् मिललो , इन्दिरा आवास में चटोर ।
कोय नञ् बुझ हई दुख मोर , सुनै साजनी गे ।
 कोय नञ् बुझ हई दुख मोर……… ।
  --नदसेना , हिसुआ (नवादा) ---------------------------------------------------------------------------------------------------------- मगही हायकू   साँप जहर निकालऽ हे दाँत से नेता बात से ।
 --प्रो० रवि किरण  नेता विहिन बड़ सुन्दर लगे हम्मर गाँव ।
 --प्रो० सुखित वर्मा  भूखल प्रजा मोटायल हे राजा ढीला सासन ।
 --श्रवण कुमार मधुर   नेता के नाम हो गेल बदनाम पीयल जाम ।
 --अरूण कुमार गौतम  जात-पात के जहर पिला नेता पावे कुरसी ।
 --डॉ० गोपाल पाण्डेय  नेता के खेल घोटाला आउ जेल लोकतंत्र में ।
 --डॉ० चन्द्रशेखर सिंह  नेता के आगे रोबित कानित हे मगरमच्छ ।
 --प्रो० अवधेश कुमार सिन्हा  असली नेता जे लड़ाई लगावे बात बनावे ।
 --प्रो० दिलीप कुमार  जादे नेता से देश उजड़ जा हे गुटबंदी से ।
 --डॉ० राम विलास रजकण  डंका के चोट नेता ला युगधर्म वादा के खिलाफी ।
 --डॉ स्वर्ण किरण  =============================================================  व्यंग्य  मंदी  डॉ० भरत सिंह  हर दिन ईंट पाथर सन दनादन खबरियन बरसावइत चेनलवन आउ अखबरियन से जानकारी मिलल कि सऊँसे दुनियाँ में 'मंदी ' महामारी नियन पसरल हे ।
ढेरो देश एकर संक्रमण के चपेट में आयल हे ।
अमेरिका नियन दादा देस के भी कत्ते महिन्ना से बोखार चढ़ल हे , रह-रह के ओकरा जुआर आवइत हे ।
हर देस के नब्ज 'मंदी ' मंद कर देलक हे ।
अलबत्ते अप्पन भारत देस ई 'इनफेक्शन ' से एक हद तलक बचल हे ।
बचपन में सरकारी सब्सिडियन के घोर टीकाकरन के लाभ लेवे ओली अउ जुआनी में नित नेशनलाइजेशन के स्वास्थ्य बढ़बैलन टॉनिक पीएओली हम्मर भारतीय अर्थ-व्यवस्था तनी-मनी जुकाम इया छी-छूँ के बाद लगभग तंदुरूस्त हे अउ मंदिअन से ग्रस्त मुलुकबन दने निहारइत 'मंद-मंद ' मुसुकइत हे ।
 ओइसे भी हमरा 'मंदी ' से घबड़ाय के कोय जरूरत नञ् हे ।
हमरा ही प्रगैतिहासिके काल से मंदी के महातम बेगर कोय कोर-कसर के स्थापित हे ।
हम्मर देउतन हरसट्ठे 'मंद-मंद स्मित पहमाँ ' अप्पन भगतन के आह्लादित करइत रहलन हे ।
हम्मर जंगलवन , कुंजवन अउ बाग-बगइचन में मलय परबत से सर-सर ससरेओली सुगंधित पवन हमेशा से मंद-मंद संचरन करइत सन-सना रहल हे ।
हम्मर पोखर पोखरियन , ताल-तलैइन , सोता-झरनन से हरदमें से मंद-मंद ध्वनि गुंजइत प्रवहमान रहल हे ।
हम्मर सुकुमारी चद्रमुखी , पद्मिनी नायिका हरदम 'मंद-मंद मुस्कान ' बिखेर के एने-ओने कमल खिलौले रहलन हे ।
अप्पन रसे-रसे आन-जान के ओजह से ओखनिन गजगामिनी कहला गेलन ।
एखनिन जब भी 'मंद-मंद ' स्वर से कुछ कहलका-टुभकलका तऽ बुझाइल कि फूल बरसइत हे , अउर त अउर जब भगवान राम बनवास गेलन हल तऽ रिसि बाल्मीकि के मुताबिक ऊ भी मंद-मंद पलान कैलका हल ।
जब हमरा मंद-मंद अदउ से एत्ते नीक लागइत हे तऽ अब मंदी ला भय-भ्रम , भ्रान्ति काहे ?
 एतने नञ् हमरा भिजुन 'मंद-मंद ' खातिर हठुआ मनी पर्यायवाची शब्द हे ।
एहमें धीरे-धीरे , सले-सले , रसे-रसे , गते-गते , आहिस्ते-आहिस्ते , रफ्ता-रफ्ता जादे प्रचलित हे ।
नामी गिरामी अक्खड़़ भगत संत कवि कबीर के कहलाम हे- 'धीरे -धीरे रे मना , धीरे ही सब होय ।
' मगहीयन सास अप्पन पुतोह के समझा रहलन हे- 'बहुआ धीरे-धीरे चलिहऽ ससुर गलिया , हो भैंसुर गलिया , बहुआ सास से बोलिहऽ अमीर बोलिया ।
'  पुतोह दुआरी लगो हे तऽ परीछे खनी सास रेघ दे हथ- 'इहाँ नैहर न हौ ससुरार दुलहिनियाँ धीरे-धीरे चलऽ , इहाँ ससुर जी के राज दुलहिनियाँ धीरे-धीरे चलऽ ।
' मेहरारू के मिजाज गरमा गेल तऽ मरद ओकरा समदे हे- धीरे -बोलूँ जे धानी धीरे बोलूँ , अउरो गंभीरे बोलूँगे , धानी दुअरे पर लागल हे कचहरिय…. इयार लोग ठूठ मारौ गे धानी…. मगही के सेसर कवि अउ गीतकार घमंडी राम के तऽ नायिक छटपटाइत हे ।
चैता गीत में एकर बानगी देखन जाय- धीरे-धीरे उठऽ हइ दरदिया हो रामा , पिया निरमोहिया ।
 गया जिला परेवा बासी कवि लाल बजीरदास के कहलाम हे- 'दूध पिलाव मातु यशोदा से एरी गोरी रे ।
' होले- होले के भी व्यापक प्रयोग भेल हे ।
केसोपुर , जमुईवासी मगही कवि अर्जुनदास के नायिक टुभको हथ- 'हौले-हौले घूंघट पर खोलीहऽ मोर साजना- ' ।
अब तनि उनखर नायक के जबाव पर गौर कैल जाय-हौले- हौले जहर काहे घोललऽ नयनवाँ बेदर्दी ।
मगही के भारतेंदु डॉ० श्रीकान्त शास्त्री 'सले-सले ' प्रयोग में माहिर हथ- सले-सले सरकम सूरज सवरिया , सले-सले दमकल रात ।
सलेसले तनि गेलइ तमुआ तननिया , सले-सले जुमल बरात ।
मगही के नामी कवि सरस दुबे 'सरस ' गावो हथ -रसे-रसे डोलल दक्खिन के मंद पवन के पलना ।
रतिये भेल पथार घांस पर , मोती भर-भर डलना ।
मगही के दधिची श्रीनंदन शास्त्री 'गते-गते ' सुगबुगा हथ- गते-गते बोल गे सजनी कोय न सुनले हम्मर बतिया ।
 मगही के सूफी संतन आउ गजलकार सभे 'मंद-मंद ' के अछुता आखिर काहे छोड़तन हल ?
ओखनिन आहिस्ता-आहिस्ता प्रयोग करे में अप्पन कमाल दिखौलन हे- 'मुहब्बत रंग लावा हे मगर आहिस्ता-आहिस्ता ।
' भीखमंगवन भी रेलगाड़ी के हर डिब्बा में घूम-घूम के सुनावो हे रफ्ता-रफ्ता देखऽ आंख मोर लड़ल हें ।
 संस्कृति अउ साहित्य पर ही नञ् बलुक ई मंद-मंद प्रवृति के हम्मर जन-जीवन पर भी गहरा असर पड़इत हे ।
जनसंख्या , महरगी , बेकारी , घुसखोरी , बेइमानी छोड़ सभे कुछ मंद-मंद गति से सरक रहल हे ।
आवऽ तनि नजर घुमावऽ बउ देखऽ कि विकास होइत हे मुदा मंद-मंद , अच्छरकटुयन में बोध बढ़इत हे , मुदा गते-गते ।
जागरूकता आ रहल हे , मुदा हौले-हौले ।
हर अदमी सभ्य हो रहल हे मुदा सले-सले ।
हर अदमी के आमद बढ़इत हे , मुदा सने-सले ।
हिंसा सगरो कमइत हे , मुदा आहिस्ता-आहिस्ता ।
नव निरमान चल रहल हे मुदा रफ्ता-रफ्ता ।
 आझ हम 'धीरे-धीरे ' के एत्ते दीवाना ही कि सड़कियन , चउरहवन पर बड़का-बड़का बोर्ड टंगल हे- धीरे-धीरे चलऽ आगे तीखामोड़ हे धीरे चलऽ ।
एही ओजह हे कि हम्मर टरेनवन भी 'मंद-मंद ' गति से चलइत-चलइत रहियन में सभे टंगल बोर्ड पढ़इत एत्ते लेट हो जाहे कि सबरियन के पलेटफारम पर लोघड़-पघड़ करकेँ टरेन के दंतजार करे पड़े हे ।
 हम्मर लोक जीवन में ई हौले-हौले , सले-सले , गते-गते खूबे सराहल गेल हे ।
'हौले-हौले बोलऽ ' , 'सले-सले बतियावऽ ' , 'गते-गते पढ़ऽ ।
' 'हौले-हौले ममोरे अउ कमर धर पछोरे ' , 'जल्दी के काम सैतान के , ' 'हबर-दबर के धानी-आधा तेल आधा पानी ' , जइसन ढेर मुहाबरा अउ कहाउत हम्मर लोक जीवन में प्रचलित हे ।
आउरो देखल जाय…. हम्मर पंचतंत्र में तेज गति से भागे वाला खरगोश के 'मंद-मंद गति ' से चलेओला कछुवन से हारइत-पछड़इत दरसावल गेल हे ।
मगही कोकिल जयराम सिंह तऽ 'चलिहें थम-थम गोरी पिच्छुल हो गेलौ अंगना ' गावइत अप्पन नायिका के हौले-हौले चले के सलाहो देइत हथ ।
अरे बाप रे बाप ।
'हौले-हौले पोरसा भर के हो गेल हे , एकरा नान्ह करना बड़ी कठिन हे ।
'  अब तोहनिये बतावऽ , हम्मर जीवन के हर दिशा में अप्पन हाजिरी दर्ज करावेओला 'मंदी ' में आखिर का बुराई हे ?
अजी 'मंदी ' शब्दे अपने आप में कमाल के हे ।
एकरा 'अक्ल ' के साथ जोड़वा त 'अक्लमंदी ' बन जा हे , 'हुनर ' के साथ लगा देवा तऽ 'हुनरमंदी ' हो जा हे आउ अगर ई 'नियाज ' के साथ लगल त ओकरा 'नियाजमंदी ' कर दे हे ।
अगरचे अपने एकरा हम्मर 'रजा ' के साथ जोड़ देम तऽ ई मामले में अपने के 'रजामंदी ' भी मिल जात ।
 आवऽ तनी 'मंदी ' के सरूप पर कुछ फुसफुसा लेल जाय ।
आझकल राजनीति में भी मंदी छा गेल हे ।
कमचोर , भगोड़ा , लालची , लुटेरा ही रातनीति कर रहलो हे ।
एक जमाना हल जब चरित्रवान , ईमानदार , कर्मठ , जुझारू अदमी गाँव , इलाका , समाज आउ देस के उठान ला राजनीति करो हलन ।
अब अप्पन तोंद ऊँचगर होलय , माय बेटी बेआबरू हो जाथ , गरीब गरीबे बनल रहे , अपहरन उगो घंघा बन जाय एकरा ला राजनीति होवो लगल ।
देस भगति केकरो रग में नञ् समा रहलो हे , गाँधीगिरी खतम हो रहले हे , मतलब ई कि अब राजनीति में भी मंदी छा गेल हे ।
 साहित के कियारी में लोक-राग , लोक-घुन आउ लोक- तत्व में मंदी अप्पन खुट्टा गाड़ देलक हे ।
गते-गते लोग मुँह मोड़इत हथ ।
आदर्श अउ यथार्थ कम परोसल जा रहलो हे ।
पाठकीय संकट गहरा गेलो हे ।
विज्ञान के चकाचौंध में बुतरून सुवइत हो , अप्पन अंगना में पछियारी साहित खूबे पसर रहलौ हे , आवऽ देखऽ योगेश जी लिखलन हें कि- 'कौआ- बगेरी पर सोध कैल जाहे , सूर तुलसी पड़ल गेन्हा हे ।
' सत् साहित के बड़ कमी हे , हलुक साहित परोसल जा रहल हे , जह में नैतिकला , आदर्श अउ ईमान से सनल व्यक्तित्व अउ मानसिकता बने के कमे गुंजाइस हे ।
हम्मर मन में 'ई-मेल ' , 'ई-नेट ' , 'ई-गवर्नेस ' आवे से खटका लगइत हो कारन पुरखन के रचल पोथियन पढ़ के आउ ज्ञानी विद्वान बनैओला लइकन के अभाव लौकइत हे ।
साहित के कियारी में भी सगरो मंदी अप्पन घौंस जमा रहलो हे ।
 हम्मर कला के पुरान रंग-ढंग देख दुनिया चौको हल ।
मुदा कला के रंगल कत्ते पोथी दुनियाँ के हर कोना में लोग हम्मरे अंगना से ले जाके अमीर हो गेलन अउ हमरा हीं दलिदरा आ गेल ।
अब 'मिथिला पेंटिंग ' , 'पटना पेंटिंग ' , 'गया पेंटिंग ' गायब हो गेल ।
उहाँ भी मंदी छा गेल हे ।
ई मंदी कइसे मिटत एकरा पर केकरो फिकिर नञ् हे ।
तिरंदाजी , पहलवानी , मुक्केबाजी , घुड़दौड़ में भी मंदी आ गेल हे ।
लोककला , लोकसंगीत , लोकउद्योग में भी मंदी छायल हे ।
लोकनाट्य लोकरंग में एते मंदी हे कि अब सूच्चा कहें नञ् लौकइत हे ।
पछियारी हवा के झोंका में सभे उड़िया गेल हे ।
 हम्मर ई मंदी-विवेचन के अगरचे अपने पर अबहियो कोय प्रभाव नञ् पड़ल हे तऽ आवऽ मंदी के तरबगर विवेचन खातिर अपने के एगो अप्पन गोंइयाँ हीं ले चलऽ ही ।
हथ ऊ अर्थशास्त्री--- मुदा हमरा ऊ हमेसे 'व्यर्थशास्त्री ' ही बुझा हथ ।
फिनो एक दिन उनखा से मन मार के पूछ लेली- सर जी , ई जे चार थुफेकन मंदी-मंदी के अखंड जाप करठत चलइत हथ-आखिर ई हे का ?
अपने तऽ , 'अर्थ ' के 'शास्त्री ' ही--- मंदी पर तनी मंद-मंद रोसनी तऽ डाली-- ।
 अर्थयास्त्री महोदय जँ हमरा अप्पन गोड़वन में 'प्रश्नवाचक '-कम- 'उत्तरवाचक ' के मुद्रा में दंडवत पड़इत देखलन त उनखर 'सप्लाई डिमांड ग्राफ ' जइसन चेहरा पर अर्थशास्त्रीयन सन मंद-मंद मुस्कान पसर गेल ।
ऊ हमरा उठौलन अउ अप्पन रिजर्व बैंक सन कोर कठोर सीना से साटे के कोसिस कैलन मुदा मुद्रा-स्फिति-सन फूलल जा रहल उनखर लादा बीच में आ गेल ।
खैर ।
ऊ गला खखार के साफ कैलन , नरेटी मे अंगुली डाल ओंय-आंय कैलन , एतने नञ् अप्पन(अर्थं) शास्त्रीय संगीत के सुरीली तान छेड़लन- "मितवर !
मंदी के अर्थ हे कि जनता सयानी हो गेल ह…. ।
सही मायने में बड़ मुलुकवन के नामी-गिरामी कंपनियन बड़गो बैंकवन से हठुआमनी कर्जा ले उत्पाद बनौलन अउ बड़गो बाजारन में ओकरा ढेरिया देलन…. ।
फिन बड़ चैलनवन अउ अखबरियन में विज्ञापन देल गेल ताकि जनता के बड़ा वर्ग में अप्पन उम्पाद जादे मुनाफा में बेचल जा सके ।
मुदा लोग सयान ठहरलन ।
ओखनिन दाव अउ सब्जबाग के फेरा में न पड़लन अउ बजरियन में बड़गो खरीदारी न कैलन-एकरे से बड़ा-बड़ा मैन्युफैक्चर्स बड़ी घाटा में आ गेल….एही ओजह से करजा न फिरल त नामी-गिरामी बैंक डूब गेल" ।
आखिर हम गावे लगली अप्पन गीत- "केकरो सुनैयो भइया अप्पन विपतिया देखतौ के दुरगतिया के छोर" ।
 मंदी के ई बड़ कमाल से लथ-पथ रूप के हम दही में पड़ल बड़ा सन उभ-चुभ देख अचरज में पड़ली ।
 ऊ आगे बोललन- मंदी होय इया न होय….जनता के बड़ा वर्ग के बड़ी संघर्ष भरल जिनगी जीए पड़ो हे ।
ओकर जीवन में बड़ा हिस्सा में कोय जादे बदलाव नञ् आवे हे इया बड़ा तफरका नञ् पड़ो हे….जादे असर पड़े हे बड़-बड़ ब्रान्डन पर….जब ओकरा मुनाफा न मिल पावो हे त समझहु कि मंदी हे….अप्पन बड़-बड़ छँटनी कर दे हे अउ बड़-बड़ तनखाभोगी बड़ा-बड़ा एक्जीक्यूटीव खड़े-खड़े बेरोजगार हो जा हथ…. ।
 एतना कह के ऊ मंद-मंद मुस्कुरा लगलन उनखर चवनियाँ मुस्कान में आचार्य जानकी बल्लभ शास्त्री घुल मिल के-- राधा मंद-मंद मुस्कायी गावे लगलन ।
हम मंद-स्वर में उनखा 'थैंक यू ' कहली अउ उनखर घर से अप्पन घर दने गते-गते बड़ गेली ।
अब सायत अपने के हिरदा में भी 'मंदी ' के भय तेजी से मंद पड़े लग गेल होत ।
 -अध्यक्ष , मगही विभाग  मगध विश्वविद्यालय , बोधगया ====================================================================== मगह के आयोजन   बिहार केसरी श्रीकृष्ण सिंह के जयन्ती समारोह  बिहार केसरी श्रीकृष्ण सिंह के १२४ वां जयन्ती समारोह २१ अक्टूबर २०११ के नवादा जिला के नरहट प्रखण्ड के खनवाँ गाँव में मनावल गेल ।
ई काजकरम इले महत्वपूर्ण हो जाहे काहे कि एक तो मगह-सपूत बिहार केसरी के जयन्ती , दूजे मगही साहित से जुड़ल ।
मगही कवि सम्मेलन के साथ प्रतिभावान मगहिया के सम्मान आउ मगही के विकास के संदेश से ई काजकरम ओत-प्रोत हल ।
बिहार केसरी के जलमस्थान पर उनखर जयन्ती के आयोजन होवे से ओसहीं काजकरम के महत्ता बढ़ल हल ।
काजकरम एयर कंडीशन हॉल में न होके ग्रामीण परिवेश में ग्रामीण लोग के द्वारा गाँव के खेत-खलिहान में हल , उनखर गर्भगृह में हल ।
लोगबाग भी मानऽ हथ कि जयन्ती जलमस्थाने पर मनावे के औचित्य हे , पटना आउ कृष्ण मेमोरियल हॉल में मनावे से श्री बाबू के आत्मा के जादे सान्ती नञ् मिलत , जेतना कि उनखर गाँव में ।
उनखर आत्मा तो गाँव आउ ग्रामीणे में बसऽ हल ।
 काजकरम के आयोजक  श्रीकृष्ण फाउन्डेशन आउ खनवांवासी के सहजोग से काजकरम के आयोजन होल ।
फाउन्डेशन के संयोजेक संतोष कुमार के ई इच्छा हल कि श्रीकृष्ण खनवां के सब के हलन ।
ईले ई काजकरम में एगो रूपइया भी गाँववासी के लगे , मगर जरूर लगे ।
गाँववासी के साथे-साथ अनुग्रह नारायण सिंह , कपिलदेव सिंह , पुरूषोत्तम कुमार , मुखिया बेबी देवी , सरपंच रूमा देवी , मधुसूदन , परमानन्द , चन्दन , विकास , रंजीत , मनोज , सतीश काजकरम के बेहतर बनावे में जुटल हलन ।
मोका पर जे खास होल  बिहार के पहिल मुख्य मंत्री श्रीकृष्ण बाबू के जलमस्थली पर्यटक स्थल के रूप में विकसित होवे , खनवाँ में उनखर आदम कद प्रतिमा लगे , जलमस्थल के सरकारी संरक्षण मिले , खनवाँ आदर्श गाँव होवे ऐसन कय योजना के पहल के लेल काजकरम के आयोजन हल ।
ऐसने आकांक्षा लेल श्रीकृष्ण खनवाँ बेबसाइट लाँच करल गेल ।
खनवाँ के विकास के पहल के इन्टरनेट से जोड़ल गेल ।
खनवाँ के आदर्श गाँव बनावे के योजना में समिति के गठन कैल गेल ।
काजकरम आउ सम्मान  काजकरम के मुख्य अतिथि क्षेत्र के सांसद भोला सिंह हलन ।
अध्यक्षता देवेन्द्र सिंह आउ मंच संचालन फाउन्डेशन के संयोजक संतोष कुमार जी कैलन ।
सांसद भोला सिंह खनवाँ के दादी माँ कहके इहाँ से बिहार के राजनीति जलम लेवे के बात कहलन ।
श्रीकृष्ण बाबू के चाँद-सूरज के संज्ञा देलन ।
खनवाँ के विकास के आश्वासन देलका ।
उनके हाथ से बेबसाइट लाँच करल गेल ।
मगही साहित से जुड़ल रामरतन सिंह रत्नाकर , उदय कुमार भारती के बिहार केसरी सम्मान से सम्मानित करल गेल ।
कवि मिथिलेश के भी सम्मानित करल गेल , पर ऊ काजकरम में नञ् पहुँचला हल ।
मोका पर आउ मगध के दर्जनों प्रतिभा के सम्मानित करल गेल ।
मगही कवि सम्मेलन  मोका पर मगही के कवि के जुटान होल ।
कुछ कारण के चलते कवि सम्मेलन मंच से हट के फाउन्डेशन के कारजालय में होल ।
दर्जनो कवि श्रीकृष्ण बाबू के व्यक्तित्व आउ कृतित्व के चर्चा , खनवाँ के उपेक्षा आउ भविष्य में विकास के कामना कविता में कैलका ।
दीनबन्धु के सोहर खूमे सराहल गेल , जे श्रीकृष्ण बाबू के जलम से जुड़ल हल ।
झूमर , सोहर , गीत , ग़ज़ल , हास्य , व्यंग्य के दौर चलल ।
फाउन्डेशन संयोजक संतोष कुमार के संचालन में दीनबन्धु , जयराम देवसपुरी , व्यंग्यकार उदय कुमार भारती , शफीक जानी नादाँ , कृष्ण कुमार भट्टा , ओंकार शर्मा , डॉ० संजय‍ , दीप्तांशु गाँववला के खूमे झूमैलथिन ।
खास अतिथि रामरतन सिंह रत्नाकर मौजूद हलथिन ।
---------------------------------------------------------------------------------------------------------------------------- मगह के आयोजन   मगही स्वभिमान रथ निकलल  मगही भासा के विकास आउ प्रचार-प्रसार के कड़ी में मगह के भूलल-बिसरल विधा के जोगावे ले , अप्पन भासा के प्रति स्वभिमान जगावे के लेल बिहार मगही अकादमी के तरफ से मगही स्वभिमान रथ निकालल गेल ।
एकर सुरूआत महाकवि डॉ० योगेश्वर प्रसाद 'योगेश ' के जयन्ती के पवित्तर अवसर पर नीरपुर अथमलगोला से होल ।
२३ अक्टूबर २०११ के महाकवि के जयन्ती समारोह के बाद ई रथ चलल ।
दिन आउ रात नगर , गाँव , जिला में ठामे-ठामे रूक-रूक के अप्पन माटी के भासा के प्रति स्वभिमान जगइलक ।
२३ तारीख से ले के ३ नबम्बर २०११ तक मगही के दीया मगह में चहूँओर जलल ।
जहाँ-जहाँ से रथ गेल , ऊहाँ-ऊहाँ क्षेत्र के साहितकार , मगहीपरेमी आउ मगहिया भाय-बहिन ओकर सोवागत आउ अभिन्नदन कइलन ।
अभियान के बड़गर प्रभावकारी नतिजा सामले आल ।
मगहियन के मन के कुंठा दूर भेल ।
भासा के विकास के चरचा , विचार गोष्ठी आउ कवि सम्मेलन से एगो अलग किसिम के जागरूकता आल ।
लोग-बाग बड़ी उत्साह से एकर आयोजन आउ सहयोग में जुटलथिन ।
बड़ी जगह दोबारा आवे के नेउता मिलल ।
लोग-बाग के लगलै के मगही के विकास लेल अब सार्थक कारज के सुरूआत हो गेल हे आउ ऊ दिन अब दूर नञ् हे जऊ मगही के अप्पन मंजिल मिलत ।
मगहियन मगही आन्दोलन में सहयोग देवे के संकलप लेलन आउ भासा के प्रति बाल-बच्चा के रूची जगावे के बात कहलन ।
रथ के साथे चलेवला टोली  बिहार मगही अकादमी के माननीय अघ्यक्ष उदय शंकर शर्मा के नेतृत्व में कवि परमेसरी , दीनबन्धु , उमेश बहादूरपुरी , भाई बालेश्वर , धनंजय श्रोत्रिय , कृष्ण कुमार भट्टा , डॉ० भरत , मुद्रिका प्रसाद , बासुदेव प्रसाद रथ पर सवार होके अभियान पर हलन ।
राह में बारी-बारी से साहितकार रथ पर चढ़ते-उतरते रहलथिन , लेकिन जतरा में परमेसरी , उमेश जी , भट्टा जी , दीनबन्धु जी लगातार साथे रहलथिन ।
काजकरम जहाँ-जहाँ भेल २३ अक्टूबर २०११----नीरपुर , अथमलगोला , पुन्यार्क दुर्गामठ , पंडारक , पटना ।
२४ अक्टूबर २०११----रेलवे कॉलोनी , फारसी महल्ला , बाढ़ , उत्क्रमित मध्य विद्यालय , मराची , पटना , डाक बंगला , बड़हिया ।
रात में मध्य विद्यालय , लोदिया , ल‌ख्खीसराय ।
२५ अक्टूबर २०११----हनुमान मंदिर , चेवाड़ा , शेखपुरा , घरसेनी गाँव , ओढ़नपुर , नवादा में रात्रि विश्राम ।
२६ अक्टूबर २०११----मकनपुर , वारिसलीगंज , अखिल भारतीय मगही मंडप कार्यालय , वारिसलीगंज , रात्रि में अपर समाहर्त्ता के आावास पर उपविकास आयुक्त समेत अघिकारियों के उपस्थिति में ।
२७ अक्टूबर २०११-----विष्णुदेव प्रसाद सजल के आवास , नवादा , संध्या पाँच बजे से आधी रात तक शब्द साधक मंच के तत्वावधान में आर्य समाज मंदिर हिसुआ (नवादा) में ।
२८ अक्टूबर २०११----कारीशोवा मगही कोकिल जयराम सिेह के आवास के समीप , पुरा , वजीरगंज (गया) , मगही विकास मंच , डेल्हा पर , गया रात्रि विश्राम राजापुर डॉ० भरत के आवास ।
२९ अक्टूबर २०११----इमलिया चक , चाकन्द बेलागंज , गया , हिन्दी साहित्य सम्मेलन , गया , रात्रि विश्राम लार्ड बुद्धा पब्लिक स्कूल , औरंगावाद , काजकरम सुबह में ।
३० अक्टूबर २०११----पीपरा , बारूण , औरंगावाद , रात्रि विश्राम मायर , शमशेर नगर , औरंगावाद ।
३१ अक्टूबर २०११----शमशेर नगर मेंदोसर जगह पर , दाउदनगर , रात्रि विश्राम , जहानावाद ।
१ नबम्बर २०११----मगही विकास मंच , जहानावाद , रात्रि में बड़गाँव , नालन्दा ।
२ नबम्बर २०११----मगही साहित्य सम्मेलन , अछुआ , पालीगंज , खोरइठा संत राम नगिना सिंह मगहिया के गाँव में , आर्य समाज मंदिर , विक्रम ।
३ नबम्बर २०११----मैना कुवँर रोजगारोन्मुखी बालिका उच्य विद्यालय , बराप , विक्रम(पटना) ।
 एकर बाद मगही अकादमी शास्त्री नगर , पटना वापस लौट के अभियान के समापन भेल ।
स्टॉल लगा के मगही साहित बेचल गेल  अभियान में मगही अकादमी बिहार के ओर से पहिले के परकासित नामी-गिरामी साहितकार के पुस्तक के स्टॉल काजकरम स्थल पर लगा के मगही के किताब के बेचल गेल ।
काजकरम में पहुँचल लोग-बाग से मगही साहित खरीद के पढ़े के निहोरा करल गेल ।
मगहियन के अप्पन-अप्पन घर मे कम से कम एगो मगही के किताब रखे के करबद्ध निहोरा करल गेल ।
ई से मगही के किताब के बिक्री होल आउ मगही साहित जगह- जगह पहुँचल ।
निहोरा-पतरी बँटल  अकादमी के तरफ से सा मागधी मूल भासा नाम के निहोरा-पतरी बाँटल गेल ।
पतरी में मगहियन भाय- बहिन से भासा के विकास के आह्वान , एकर पुरनका स्वर्णिम इतिहास आउ विरासत के सहेजे के निहोरा के साथे-साथ मगही के भारतेन्दु श्रीनंदन शास्त्री , मगही कोकिल जयराम सिंह , बाबुलाल मधुकर , महाकवि योगेश्वा प्रसाद 'योगेश ' के दमदार पंक्ति आउ कविता छपल हल ।
मगही के भूलल-विसरल विधा के सेंगरन होल  मगह के भूलल-विसरल , विलुप्त होल जा रहल विधा आउ संस्कार से जुड़ल कय तथ्य आउ रस्म-रिवाज के सेंगरन करल गेल ।
मगह के झूमर , भैया दूज , सोहर , सतईसा , तीज , जैसन संस्कार गीत के गावे-वजावे वला कलाकार के चिन्हित करल गेल ।
वानगी के तौर पर ओकर गीत , झूमर , सोहर के रिकार्ड करल गेल ।
इसकुली छात्र-छात्रा के मगही में सभे संस्कार गीत गावे , नाटक , प्रहसन , रूपक के प्रस्तुत करेले उत्साहित करल गेल ।
दिवंगत साहितकार के गाँव जाके सरधासुमन  ई जतरा के सबसे जे खास होल , ऊ हल मगही के दिवंगत साहितकार के गाँव जाके साधासुमन चढ़ावे के काम ।
दिवंगत साहितकार के प्रति एगो ई बड़का सरधांजली हल ।
गाँववला के ई से गौरव मिलल आउ मगही के प्रति सरधा जगल ।
जतरा में मथुरा प्रसाद नवीन , विष्णुदेव प्रसाद सजल , मगही कोकिल जयराम सिंह , संत राम नगीना सिंह मगहिया आउ कईक साहितकार के गाँव जा-जाके उनखर परिजन से मिलल गेल ।
उहाँ काजकरम के आयोजन करल गेल ।
उनखर विखरल साहित के जोगावे के संकल्प , उनखर स्मृति में प्रतिमा लगावे के आसवासन देल गेल ।
 ई ऐतिहासिक परयास मगही के विकास के पहल में मिल के पत्थर साबित होत ।
------------------------------------------------------------------------------------------------------------------------------- मगह के आयोजन   हिसुआ के यादगार मगही कवि सम्मेलन  मगही स्वाभिमान रथ के सोवागत आउ अभिनन्दन के मोका पर हिसुआ में जे काजकरम होल ओकरा यादगार काजकरम मानल जा सके हे ।
हिसुआ क्षेत्र में ऐसन बड़गर भासा आउ संस्कृति से जुड़ल गोष्ठी आउ रोचक मगही कवि सम्मेलन पिछलका कईक साल से नञ् भेल हल , जऊकि हिसुआ में हिन्दी-मगही से जुड़ल काजकरम महीना दू महीना बाद होइतहीं रहऽ हे ।
मगही हिन्दी साहित्यिक मंच शब्द साधक के तत्वावधान में काजकरम के आयोजन २७ अक्टूबर दिन गुरूवार देवाली के दोसरका रोज आर्य समाज मंदिर , पाँचू में सांझ के ५ बजे से शुरू होल ।
पहिल सत्र  काजकरम के शुरूआत मु‌‌ख्य अतिथि मगही अकादमी के माननीय अध्यक्ष उदय शंकर शर्मा , विशिष्ट अतिथि वरिष्ठ साहितकार पत्रकार रामरतन सिंह रत्नाकर , कवि परमेसरी , दीनबन्धु , मगही पत्रिका के संपादक धनंजय श्रोत्रिय संयुक्त रूप से दीप जला के कैलन ।
काजकरम के अध्यक्षता क्षेत्र के वरिष्ठ कवि दीनबन्धु आउ मंच संचालन उदय कुमार भारती कैलन ।
उदय भारती के अतिथि के सोवागत आउ विषय प्रवेश के बाद मिथिलेश कुमार सिन्हा मगही साहित में हिसुआ के योगदान पर चरचा कैलन ।
ओकर बाद प्रो० नवल किशोर शर्मा , अशोक समदर्शी , डॉ० संजय , श्री धनंजय , श्री रत्नाकर आउ मुख्य अतिथि श्री शर्मा मगही भासा के विकास पर अप्पन-अप्पन विचार देलथिन ।
मगही आन्दोलन में सभे मगहियन के जुड़े के निहोरा , मगही के स्वर्णिम इतिहास , एकर भूलल-विसरल जा रहल संस्कृति , लोकप्रियता , देश भर में बोले-चले वला आउ मगह के घर-घर में कइसे रचल-बसल हे एकरा सभे सम्बोधित करे ओला अतिथि रेखांकित कैलथिन आउ मगही अपनावे के प्रेरणा जगैलथिन ।
भासा के विकास ले जनप्रतिनिधि के आगे आवे , विधायक-मंत्री के सरकार तक बात पहुँचावे ले धिक्कारल गेल ।
मगह के बड़गर , नामी-गिरामी , ओजनदार नेता आउ मंत्री के रहते हम्मर मगही भासा काहे उपेक्षित रहल ।
ऐसन जुड़ल तथ्य आउ सवाल से उपस्थित जन-मानस के झकझोरल गेल ।
सम्मान  शब्द साधक मंच के ओर से मुख्य अतिथि उदय शंकर शर्मा , विशिष्ट अतिथि रामरत्न सिंह रत्नाकर , वरिष्ठ कवि परमेसरी , आउ मगह के लेल समर्पित होके काम करे वला मगही पत्रिका के सुपादक धनंजय श्रोत्रिय के अंगवस्त्रम् देके सम्मानित कैल गेल ।
सम्मान अंचलाधिकारी शैलेश कश्यप आउ अध्यक्ष दीनबन्धु के कर कमल से देल गेल ।
एकर बाद दोसर सत्र के शुरूआत होल ।
दोसर सत्र  दीनबन्धु के सरस्वती वन्दना से दोसर सत्र कवि सम्मेलन के शुरूआत होल ।
ओकर बाद झूमर , सोहर , गीत , ग़ज़ल , हास्य व्यंग्य के जऊ फुहार चले लगल तऊ परिसर में खचाखच भरल श्रोता वाह-वाह कर उठलन ।
दीनबन्धु जी आउ नरेन्द्र जी के झूमर पर श्रोता झूम उठलन ।
परमेसरी के गीत , अशोक समदर्शी के ग़ज़ल , सबके दिल के छू गेल ।
उदय भारती आउ जयराम देवसपुरी के हास्य व्यंग्य के तीर खूमे सराहल गेल ।
शफीक जानी नाँदा , गोपाल निर्दोष , अरूण देवरसी , कृष्ण कुमार भट्टा , सावन कुमार , महेश प्रसाद सिंह , सादिेक नवादवी के कविता सभे के प्रभावित कइलक ।
झारखण्ड में कार्यरत बीसीओ युगल किशोर राम , प्रवीण कुमार पंकज आउ ओंकार शर्मा के रचना एगो नया प्रभाव छोड़लक ।
अधरात तक श्रोता मगही के हर विधा के प्रस्तुति से अघैते रहलन ।
मगही के लुप्त होवइत विधा पर एगो नगर में एैसन आयोजन पर श्रोता के साहित पियास आउ बढ़ गेल ।
श्रोता उठे के नाम नञ् ले रहलथिन हल ।
दीनबन्धु , देवसपुरी , नरेन्द्र , मगही अकादमी के अध्यक्ष शर्मा जी के दोबारा-तेबारा सुने के आग्रह होते रहल ।
मगह के पटना , नालन्दा , गया , शेखपुरा , लख्खीसराय , नवादा के जुटल कवि मगही साहित के रस से पूरे सदन के सराबोर कर देलथिन आउ ओकर प्रभाव के लोहा मनवा लेलथिन ।
हिसुआ क्षेत्र के जुटल हिन्दु , मुसलमान , जैन सभे वर्ग के गणमान्य समाजसेवी , बुद्धिजीवी , प्रोफेसर , शिक्षक , मगही प्रेमी आउ साहितकार जमके मगही फुहार के आन्नद लेलन ।
 काजकरम के समापन पर उदय भारती हिसुआ के सशक्त कलमकार विशुन लाल राज के याद करैत हिसुआ के साहित विकास में उनखा योगदान के चरचा कइलका ।
उनखर याद से आँख भरभरा उठल ।
रात के विश्राम के घड़ी आउ सुबह के नास्ता से पहिले भी बैठकी लगल आउ काव्य फुहार के दौर चलल ।
मगही से नया-नया जुड़े ओला लोग-बाग के आन-जान दिल के ग्यारह बजे तक चलते रहल ।
 मगही अकादमी के ओर से लगल स्टॉल से मगही साहित के अच्छे बिक्री होल ।
  ===============================================================================  निहोरा १. मगही मनभावन पर सनेस आउ प्रतिक्रिया भेजे घड़ी अपन ई-मेल पता जरूर लिखल जाय , ताकि ओकर जबाब भेजे में कोय असुविधा नञ् होवै ।
२. मगही मनभावन ले रचना ई-मेल से इया फैक्स से चाहे हिन्दी मगही साहित्यिक मंच 'शब्द साधक ' के कारजालय , हिसुआ पहुँचावल जा सकऽ हे ।
शब्द साधक हिन्दी मगही साहित्यिक मंच हिसुआ , नवादा (बिहार) shabdsadhak@gmail.com  ३. रचना मगही साहित के प्रचार-प्रसार के लेल इहाँ रखल गेल हऽ ।
कौनो आपत्ति होवे पर हटा देल जात ।
 रचना साभार लेल गेल हायकू-- निरंजना , अक्टूबर २००१ , मगही अकादमी , बिहार ।
सितबिया--कथा सागर , संपादक-प्रो० दिलीप कुमार , प्रकाशक-मगही साहित्य सम्मेलन , अछुआ , पटना ।
  ************************************ प्रस्तुतकर्ता Kavi Uday Bharti पर : am टिप्पणी : इसे ईमेल करेंइसे ब्लॉग करें !
Twitter पर साझा करेंFacebook पर साझा करेंPinterest पर साझा करें लेबल : मगही साहित्य ई-पत्रिका अंक-३ पुराने पोस्ट मुख्यपृष्ठ सदस्यता लें संदेश (Atom) मगही मनभावन , अनुक्रम   ६ ()  मगही साहित्य ई -पत्रिका अंक १ ()  मगही साहित्य ई-पत्रिका अंक-१० ()  मगही साहित्य ई-पत्रिका अंक-११ ()  मगही साहित्य ई-पत्रिका अंक-१२ ()  मगही साहित्य ई-पत्रिका अंक-१३ ()  मगही साहित्य ई-पत्रिका अंक-१४ ()  मगही साहित्य ई-पत्रिका अंक-१५ ()  मगही साहित्य ई-पत्रिका अंक-१६ ()  मगही साहित्य ई-पत्रिका अंक-२ ()  मगही साहित्य ई-पत्रिका अंक-३ ()  मगही साहित्य ई-पत्रिका अंक-४ ()  मगही साहित्य ई-पत्रिका अंक-५ ()  मगही साहित्य ई-पत्रिका अंक-७ ()  मगही साहित्य ई-पत्रिका अंक-८ ()  मगही साहित्य ई-पत्रिका अंक-९ ()  रिपोर्ट ()  समाचार ()  मेरे बारे में मेरी फ़ोटो  Kavi Uday Bharti  शिक्षा : बी० एससी० , बी० एड० ।
पेशा : केबल नेटवर्क एंव व्यवसाय , विशेष : टीवी इंजीनियर ।
कार्य-कलाप : पत्रकारिता - संवाददाता - राष्ट्रीय सहारा (पूर्व में) , वर्तमान में प्रभात खबर में ।
व्यंग्य कॉलम लेखन- दैनिक जागरण व अन्य पत्र में ।
संपादन - चेतना पत्रिका , हिसुआ की किलकारी , राज स्वर , मगही मनभावन ( ई- पत्रिका मासिक) ।
संयुक्त और सहसंपादन - नवउन्मेष , दृष्टि , मगही पत्रिका व अन्य पत्र पत्रिकाएँ ।
साहित्यिक कार्य : व्यंग्य काव्य लेखन , राष्ट्रीय व अन्य मंचो पर काव्यपाठ ।
सदस्य : मगही अकादमी बिहार , पटना ।
सम्मान : शैल चतुर्वेदी सम्मान , काका हाथरसी सम्मान , प्रो० गायत्री सम्मान , दिनकर सम्मान , मगही कोकिल जयराम सम्मान , बिहार केसरी श्रीकृष्ण सम्मान २०११ ।
 मेरा पूरा प्रोफ़ाइल देखें समर्थक कुल दृश्य मगही मनभावन  , लोकप्रिय सूची   मगही साहित्य ई-पत्रिका अंक-२  मगही साहित्य ई-पत्रिका अंक-२ मगही मनभावन मगही साहित्य ई-पत्रिका अंक - २ माह- अक्टूबर २०११ -------------------.  मगही साहित्य ई-पत्रिका अंक-४  मगही साहित्य ई-पत्रिका अंक-४ मगही मनभावन मगही साहित्य ई-पत्रिेका वर्ष-१ अंक-४ माह.  मगही साहित्य ई-पत्रिका अंक-३  मगही साहित्य ई-पत्रिका अंक-३ मगही मनभावन मगही साहित्य ई-पत्रिका अंक-३ .  मगही साहित्य ई-पत्रिका अंक-१५  मगही साहित्य ई-पत्रिका अंक-१५ मगही मनभावन मगही साहित्य ई-पत्रिेका वर्ष - ४ अंक - १५ सित.  मगही साहित्य ई-पत्रिका अंक-५ , ६  मगही साहित्य ई-पत्रिका अंक-५ , ६ मगही मनभावन मगही साहित्य ई-पत्रिेका वर्ष-२ अंक-५ , ६ माह-जनवरी , फरवरी २०१२ .  मगही साहित्य ई-पत्रिका अंक-८  मगही साहित्य ई-पत्रिका अंक-८ मगही मनभावन मगही साहित्य ई-पत्रिेका वर्ष - २ अंक - ८ .  मगही साहित्य ई -पत्रिका अंक १  मगही मनभावन मगही साहित्य ई-पत्रिका - वर्ष- अंक - माह - सितम्बर --------.  मगही साहित्य ई-पत्रिका अंक-१४  मगही साहित्य ई-पत्रिका अंक-१४ मगही मनभावन मगही साहित्य ई-पत्रिेका वर्ष - ३ अंक - १४ .  हिसुआ में हुआ मगही कवि सम्मेलन  हिसुआ में हुआ मगही कवि सम्मेलन श्रोताओं ने उठाया आनंद http : //prabhatkhabar.com/node/.  अब इंटरनेट पर मगही ई-पत्रिका  अब इंटरनेट पर मगही ई-पत्रिका Sep , : pm हिसुआ (नवादा) , निज प्रतिनिधि : मगही ई-पत्रिका मगही भाषा के विकास में मील का पत्थर साबित होगा ।
.  तिथि   ▼ ()  ▼ December ()  ▼ Dec ()  बच्चों ने बिखेरा मगही माटी का रंग  ► November ()  ► April ()   ► ()   ► ()   ► ()   ► ()  Text selection Lock by Hindi Blog Tips  Kavi Uday Bharti. ऑसम इंक. थीम. molotovcoketail के थीम चित्र. Blogger द्वारा संचालित.  मगही मनभावन  मगही साहित्य ई-पत्रिका अंक-१६ लेबलों वाले संदेश दिखाए जा रहे हैं. सभी संदेश दिखाएं रविवार , अप्रैल मगही साहित्य ई-पत्रिका अंक-१६ मगही साहित्य ई-पत्रिका अंक-१६ मगही मनभावन मगही साहित्य ई-पत्रिेका  वर्ष - ५ अंक – १६ अप्रैल- ------------------------------------------------------------------------------------------------------------  संपादक --- उदय कुमार भारती प्रकाशक --- हिन्दी-मगही साहित्यिक मंच 'शब्द साधक '  हिसुआ , नवादा (बिहार) --------------------------------------------------------------------- ई अंक में दू गो बात. कहानी आवइत हथिन राजा – अनंत कुमार सिंह कह देहीं हल- जयनंदन सिंह  कविता-कियारी झंडा गीत – नागेंद्र शर्मा बंधु कहां गेल ऊ दिन बचपन के – रामचंद्र बिहारी भैया – शफीक जानी नादां हो गजब समइया आल अभी – परमानंद बिलायती बोली – प्रवीण कुमार 'पुटूस ' धरम – राम पारिख  अजी !
सुन्नऽ हऽ !
- डॉ. भागवत प्रसाद  मगह के आयोजन  राम प्रसाद सिंह पुरस्कार समारोह आउ किताब के लोकार्पण आलोचना सहइ के क्षमता रखथिन साहितकारः प्रो. तरूण रचनाकार के समर्थ द्रष्टा होवइ के चाहीः नरेन पार्वती पहाड़ पर विरासत बचाओ अभियान आउ मगही काजकरम रूपौ में होल कवि सम्मेलन साहितकार वीणा मिश्रा के सम्मान विविध पत्रिका से जुड़ल जरूरी बात निहोरा  ---------------------------------------------------------------------------------------------------------------- दू गो बात.  मगही मनभावन के वां अंक अपने सभ्भे के समर्पित करइत जरी सकुचा रहलूं हे ।
कय गो बाधा आउ परेशानी से अंक अनियमित हो जा हइ ।
लेकिन हम अगला अंक जल्दीये दे देबे के संकल्प के साथ ई अंक अपने के सौंप रहलिए हऽ ।
आशा हइ ई अंक के भी अपने सउ ओसहीं अपनइभो जइसे सउ अंक के हुलास से अपनइलहो ।
अपने सउ से सुझाव और रचना के आशा रहऽ हइ. सुझाव आउ रचना भेजे के बार-बार निहोरा करऽ हिअइ ।
  अपने के  उदय कुमार भारती --------------------------------------------------------------------------------------------------------------- कहानी  आवइत हथिन राजा  अनन्त कुमार सिंह  रात के सात-आठ बजे के बेरा आउ ई किसिम के अन्हरिया बाप रे ।
लगइत हे कि कोइलवरी के जकड़ल नाली आसमान में फयला देल गेल हे आउ काजर से लीप देल गेल हे धरती के ।
ऊपर से रह-रह के बरखा के फुहार – ऊ भी जाड़ा के मौसम में ।
 तबो मयदान आलम से खचाखच भरल ।
तनीए देर पहिले अइसन भीड़ हल कि सांस लेवे में दिक्कत होइत हल ।
आउ ऊ भीड़ तीन बजे दिन से हल ।
 आउ सब आस छोड़ के गोल के गोल लवर रहल हल लोग ।
राजा जी के आवे ल हलइन ।
भाई आझ के राजा तो मुख्यमंत्री चाहे मंत्री ही हथी न मुख्यमंत्री के भाषण सुने खातिर ई भीड़ जुटल हलई ।
आउ दूसर बात ई भी हलई कि गरीब-गुरबा लोग के बोलावल गेल हलई ।
ऊ लोग के कहल गेलई हल कि राजा जी अपन हाथ से कमल , चदर बाटथी , लाल कार्ड देथई आउर रूपिया पइसा लुटवथई. ।
बाकी अब तक न पहुंचलन राजा जी ।
 अब खाली हो रहल हे मयदान ।
बाकिर अभियों मंच पर बइठल लोग बइठले हथई आउ कुछ लोग जहां-तहां आस लगयले बइठल हलथी ।
 लोग मयदान में कान अड़यले , आंख चिहारले राजा जी के दरसन खातिर बइठल हलथी ।
 लोग मयदान में कान अड़यले , आंख चिहारले राजा जी के दरसन खातिर बइठल हलन ।
 "सभ कोई चल गेलथी का"?
चल्हवा के मेहरारू पूछलक ।
 "कोई जाइत हे तऽ जाए दऽ ।
जब हमनी इहां से बड़का मोटरी बांध के जइबई तऽ देख के लोग तरसतन" ।
चल्हवा जवाब देलक ।
 "अगे मइया जोर से बुनी-पानी आवइत हई बिलटुआ के बाबू ।
उठ-उठ अब इहां से डेरा खंभा कबाड़ऽ", अकबकाएल बोललक मेहरारू ।
चल्हवा भी गौर कयलक ।
बरखा तऽ करिया नाग नियन सरसरायल बढ़ल आवइत हल आउ अब तऽ देह पर बुनी गिरे लगल हल ।
तनीए देर में आदमी भींज के बोथा हो जयतन ।
 "चल. चल गाछ के नीचे , आड़ लेल जाओ", चल्हवा कहलक ।
 "सभ बाल-बच्चा के लेके कइसे जायल जइतई"?
मेहरारू कहलक ।
 "माथा नीचे आउ गोड़ उपरे. अरे कुलछनी ई भी पूछे के बात हे?
कुछ के तू लाद ले , कुछ के हम आउ बाकी के हमनी दुनो हाथ से पकड़ लेब ।
फिन टो-टा के गाछ भीरून पहुंच जबई. एकरा में तूल कहां हई"?
चल्हवा कहलक ।
 गाछ तक पहुंचते-पहुंचते देह अकड़ गेलइन ।
दांत किटकिटावे लगलन दुनो ।
झमाझम बरखा होइत हल ।
बरखा के धार छतनार के पार कर जाइत हल ।
 "हुंह आग लगे राजा के कम्बल में- पूड़ी-बुनिया में , चूल्हा में जाए उनकर राज. हमरा न चाहीं कुछ ।
ए बिलटुआ के बाबू ।
इहां तो बरखा जान ले लेतई. चल , चल अपन घरे" ।
मेहरारू के खीस आउ लचारी समझइत हल चल्हवा ।
 "तनी बरदास कर बेदामी. जब एतना देर ठहर गेलऽ तऽ तनी आउ ठहर जायल जाव ।
रूके द बरखा बेदामी. रूके द. " ।
चल्हवा अपन मेहरारू बेदामी के समझावइत हल बाकिर ओकरो मन अकबकाइत हल ।
 "ओह बड़ा बेकार भेल ।
चार घर के नाली साफ कर देती हल , कुछ घर के टंकी उड़ाह देती हल तऽ केतना पइसा मिल जायत हल" ।
बेदामी दांत किटकिटइते कहलक ।
 "अरे बेदामी का करबऽ?
देख न केतना लूल-लांगड़ आउ कोढ़ी-काबर निराश लउट गेलन ।
दिन भर मांगतन , ऊ भी छूटल ।
अब तऽ कम्बल मिलतो न ।
कम्बल तऽ गूलर के फूल हो गेल ।
बाकिर सोचऽ. का जनी अबधुर राजा आ जथी आउ कम्बल बांचे लगतथी तऽ हमनी के बड़का मोटरी हो जायत ।
बेकती-बेकती के ओढ़े-बिछावे से भी जादे ।
पांच बेटा , दू बेटी , आउ दू लोग हमनी ।
नौ ओढ़े के , नौ बिछावे के मिल जइतई तऽ जिनगी भर सोचऽ न पड़तई", चल्हवा कहलक ।
 "हुंह ।
खूब मनपोलाव बना लऽ. न अथु राजा ।
भला ई बरखा में बहरी निकलतथी?
ऊ तऽ पी-पा के किला में सुख भोगइत होथी ।
अभी उनखा देस-दुनिया सुझतइन"?
बेदामी कहइत हल बाकिर कभी-कभी ओकरो लगइत हल कि का जनी राजा आ जथी तऽ एतना देर के तपस्या सुफल हो जतई ।
 "अरे बेदामी हमरा लगइत हे कि आउ लोग भी मयदान में हथी. हां. हां. हइए हथी. ।
सुनऽ चुप हो जा. लोग सुना देखके चल जथी , तब हमनी के बेसी मिलत. " ।
 "अइसे काहे बोलइत हा जी?
अपसोवारथी वाला बात ।
. लोग कहइत हलथी कि ढेर कम्बल आयल हई बांटे खातिर. टरके-टरक आयल हई" ।
बेदामी कहलक ।
 "हां. हो ठीके कहइत हऽ ।
तनी देर खातिर हमर मन में लोभ के कीड़ा समा गेल हल ।
सब हड़प लेल चाहित हली ।
बाकिर न. न. न सब गरीब के मिले के चाहीं" ।
 हवा आउ बरखा दुनो खूब तेजद हो गेल ।
दांत किटकिटावल बढ़ गेल आउ अब कांपे लगल हल ।
 "रो-कलप के सब लइकन सुत गेलन" ।
बेदामी बोललई ।
 "हां , सब गुमी साथ लेलथी. ।
सब चुप हथी. बाकि ए बेदामी , देखऽ तऽ टो-टोके , जिअइत हथी ने"?
 "अइसन भाखा काहे बोलइत हा न हवऽ जी?
मोह-ममता नखव"?
कहते-कहते ऊ लइकन के टो-टा के देखे लगल ।
 "भुखल लइकन ठंड से कांपइत हथी ।
रोते-रोते तऽ चुप होलथी हे – थक-हार के . आब बोली कहां से निकलो"?
बेदामी कहलक ।
 "अब का कयल जा सकऽ हे बेदामी?
घर भी तऽ इहां से दू कोस दूर हे ।
ससुरी बिजली-बत्ती भी राजा के न आवे के शोक मनावइत हे ।
बरखा कहइत हे कि हम आझे बरस जायब ।
लगइत हे कि आझ आसमान के करेजा चिरा गेल हे" ।
चल्हवा कहइत हल आउ बेदामी गुम-सुम सुनइत हल ।
 "आह न आवल चाहित हलई ।
लोग के कहे में आ गेली ।
सोंचइत हली कि कम्बल मिलला पर जाड़ा ठीक से कटत ।
भर हिन्छा पूड़ी-बुनिया खायब. बाकिर. " ।
पछतावे लगल बेदामी ।
 "लइकन के फिकिर हलई बेदामी ।
हमनी के जाड़ा तो अइसहीं कट जा हे ।
बताऽ तू हीं हमनी के भर पेट खाए-पहिने के मिलऽ कहां हे?
मुसपैलटी के दरमाहा तऽ नाली के बाढ़ हे बेदामी – आयल आउ गेल ।
ओह अभी दारू रहतई हल नऽ. तऽ. "चल्हवा कहलक ।
 "फिनो दारू के नाम लेइत हऽ?
सरकारी डाकघर मना कलथु हे कि न ।
बेमारी से तऽ सुख के कांट हो गेल हे" ।
बेदामी चेतयलक ।
 "आउ तू?
तोरा तऽ सालो भर खोंखी रहऽ हउ ।
सुख के तऽ मिरचाई हो गेल हें ।
दारू न पी के तू गामा पहलवान हो गेल हे का"?
चल्हवा कहलक ।
कहते-कहते ओकर धेआन लइकन पर गेल ।
बेदामी तऽ टो-टा के देखते हलई ।
 "सुनऽ बेदामी ।
लइकन के सटा-सटा के सुताव ।
हम चादर गार के ओढ़ा देइत ही ।
दुनो तरफ से हमनी तोप के रख एहनी के ।
आउर सुन न. हम अपन कुरता , लुंगी , चदर उतार के ओहनिए पर डाल देइत ही ।
ई अन्हरिया में के देखइत हे"?
चल्हवा कहलक आउ अपन कुरता , लुंगी उतारे लगल आउ पानी गारे लगल ।
 "सुनऽ बिलटुआ के बाबू ।
हमहूं अपन लूगा खोल के ओढ़ा देइत ही" ।
बेदामी कहलक ।
 "अरे न रे बेदामी. तू न ।
तू तऽ लाज हे हमर ।
हमर इज्जत ।
हमर जिनगी केताना दिन के हे?
डाकघर का झूठ बोलइत हलई?
सुनऽ हो बेदामी ।
लइकन के कइसहूं जान बचा लऽ ।
तोर परान तऽ इलकने में बसऽ हे ।
तू हीं कहलऽ हल न कि हम अपन लड़िकन के बम पुलिस के दरोगा बनाएब , डरावर बनाएब , चपरासी बनाएब आउ हाकिम के महतारी कहाएब ।
तू कहलऽ हल कि न. ?
देख , तू सही-सलामत रह ।
हमर फिकिर छोड़ दऽ. हम तऽ. "चल्हवा में आगे बोले न देलक बेदामी – मुंह पर हथेली रख देलक ।
 "बिलटुआ के बाबू ।
. ए बिलटुआ के बाबू ।
मन ठीक हवऽ न"?
हड़बड़ा के पूछलक बेदामी ।
 "हां. हां. बेदामी ठीक ही ।
आउ सुनऽ तू का समझइत हऽ?
ई मयदान में हमनी अकेले ही का?
न. न. ढेर लोग हथी", कहते-कहते जोर से हांक लगयलक चल्हवा. . "के हऽ हो"?
"हां , हम ही""हमहूं ही""हमनी सब ही" ।
चारो तरफ के अवाज सुन के बेदामी चेहा गेलई , चल्हवा के भी अजगुत लगल ।
ठठा के हंसे लगल चल्हवा ।
 "सुन लेलन. अपन समाज के लोग इहां हथी. बोलते-बोलते सोचे लगल चल्हवा , फिनो कहलक – देखऽ बेदामी. भोट के बेरा रहतई हल न , त रजवा जरूर अतउ हल ।
आधी-बतास में उड़ के भी , बाढ़ में दहा के भी. कइसहूं पहुंचतउ हल ।
आके फसलतउ हल , घिघिअतउ हल बाकिर अभी"?
चल्हवा बड़बड़ाइत हल आउ ओकर सांस धौकनी नियन चले लगल हल ।
 चल्हवा के बेजाय मन देख के बेदामी के बेचइनी हो गेल ।
ऊ खरकले उठल ।
अपन लूगा के दम लगा के गारलक आउ चल्हवा पर फयला देलक ।
चल्हवा पर निशा नियन नींद सवार हो गेल हल ।
 "एतने में एगो लइका रोवे लगल ।
बेदामी तनी चदर ओकरा पर डाल देलक ।
चल्हवा के सांस अब घरघराए लगल ।
फिनो बड़बड़ाए लगल चल्हवा. बेदामी ।
ए बेदामी. कुछ सुनइत हवऽ तोरा?
. सुनऽ. धेयान लगा के सुनऽ ।
दहाज आवे के अवाज आवइत हई. आवइत हई राजा" ।
सुन के चेहा गेलई बेदामी ।
 "राजा आवइत हथी"?
कहते-कहते बेदामी अन्हरिया में डूबल असमान के देखे लगल आउ ठंडा सांस खिचलक ।
 "तू सचो कहइत हऽ बिलटुआ के बाबू. एकदम सच. हां. देखऽ न. बदरी के रथ पर सवार होके आवइत हथी राजा. हां. हां , आवइत हथी जी. " ।
बेदामी भी बड़बड़ाए लगल ।
 बदरी गजरल , बिजुरी चमकल , बदरी गरजते रहल. बिजुरी चमकते रहल , सराप नियन बरखा धरती पर गिरते रहल. रोवे-काने के अवाज मयदान से अयते रहल ।
 कुछ पल बाद परलय थम गेल , रूक गेल बरखा ।
सुरूज के निकले के पहिलहिं मयदान में सैर करे वालन के भीड़ आवे लगल ।
भीड़ चल्हवा , बेदामी आउ उनकर लइकन के अजगुत से देखित हलन ।
चल्हवा , बेदामी आउ उनकर लइकन में दूर-दूर तक सांस के दरस-परस न हल ।
चल्हवा आउ बेदामी के आंख असमान पर टिकल हल ।
 भीड़ के लोग ऊ परिवार के जगावइत हलन. बाकिर ओहनी के नीन जगे खातिर न आयल हल ।
 . अपने सब थभी देख लेउ . ढेर लोग जगावइत हथ ऊ परिवार के आउ लजायल सुरूज बदरी के ओट से झांकइत हे. ।
 सेंट्रल को-ऑपरेटिव बैंक ,  मंगल पांडेय पथ , जिला – भोजपुर - --------------------------------------------------------------------------------------------------------------------------  कहानी  कह देहीं हल  जयनंदन सिंह   ढेर दिन से सपरते-सपरते , हिम्मत जुटैते फिन अपन गाम अयलूं हें ।
शहरी चकाचौंध में अलसाल मन , गाम में ठिसुआल नियन लगे हे ।
महेश थान के पिपर गाछ के छितराल डैघुरी के विस्तार घट गेल लगे हे ।
टिबुलवा तर के गोलका बर के विस्तार ठहर गेल हे , बिना पानी के ।
जन्न-तन्ने सपलाय वला पम्प देखलाय पड़े हे ।
बिजली के खंभा पर झुलल तार चिरईं-चुरमुनी के झुलुआ बनल हे ।
बड़का बहरा , जेकरा में बैशाख तक पानी झिलहेर खेलो हल , सोनी मियां , अलीम मियां ओगैरह के लग्गी दिनभर डुबल रहो हल , पूसे में सुक्खल हल ।
अस्पताल आउ किसान भवन के बड़गो-बड़गो बिलडिंग शोभ रहल हल , ऊ अहरा में ।
छोटका अहरवा भरा के दलान बन गेल हल , धार-भार वलन के ।
चमरपोखरिया तऽ कहिये ने भरा गेल हल आउ पटवारी जी के खेत बन गेल हल ।
मिट्टी कुइयां जेकरा पर सभे के दलधोय होवो हल , हमरो होल हल , के अंड़सा ऊंच हो गेल हल ।
हुलक के देखलूं तऽ ओकर हरीयर पानी में उखड़ा , डमरा , बलुरी , खखड़ा आउ हठुआ मनी अलखर-जलखर उपलाल हल ।
हमरा इयाद पड़ गेल – गर्मी में इहे कुइयां के पानी टोलाभर के घर में जा हल ।
एकर उत्तर-पूरब से भरला पर पानी में दाल जल्दीए सीझ जा हलइ ।
ऊ मिट्टी कुइयां के ई दुरगति देख के मन हहर गेल ।
मिट्टी कुइयां हमर पहिचान हल ।
कोय पूछऽ हल कि "नीमी में कउन टोला घर हो"तउ जवाब दे हलूं , "मिट्टी कुइयां पर" ।
हमर आंख डबडबा गेल हल ।
लगल हमर पहिचान गदला रहल हें ।
अस्तित्व लोप हो रहल हें ।
 अस्तित्व. हां अस्तित्व के तलाश सभे के रहे हे ।
ईहे अस्तित्व के बचावे ला जीव संघर्ष करे हे , मरे हे , मारे हे ।
इतिहास गोवाह हे कि जेतना भी जुद्ध होल हें , ओकर पीछे 'अस्तित्व के बचावे ' के ही भाव हल ।
'जर ' और 'जोरू ' तऽ एगो बहाना बनल हल ।
हमर ऊहे अस्तित्व आझ केतना खामोशी से लोप हो रहल हें , आउ हम बेसुध ही ।
महानगर के भीड़-भाड़ आउ भाग-दौड़ में हमरा ई बात इयादे न रहल ।
ऊहां एसी ऑफिस में बैठके धरोहर बचावे के केतना पलान बनैते रहलूं हल , मुदा जहां हमर धरोहर हल , उहां हम केतना साल बाद अयलूं हल. ?
कैसे बचत हमर धरोहर. ?
 जइसहीं बस से महेश थान उतरलूं हल एगो चिन्हल-जानल हावा तन-मन के सिहरा देलक हल ।
आदतन हमर दाहिना हाथ छाती से लग गेल आउ मुड़ी झुक गेल ।
पीपर गाछ के एगो चिन्हल डाढ़ पछिया हावा में झुक के असिरवाद देलक ।
मन गुदगुदा गेल हल ।
ई महेश थान हे. बाबा महेश के पिंडी ।
बाबा महेश हमर कुल देउता ।
हरेक साल महेश बाबा के घी चढ़ो हलइ ।
हमर मेंहूस मा कहो हलथिन – "बेटा महेश बड़ी परतापी हथिन" ।
हम तखने दस-बारह साल के हलिअइ , अचरज से पूछऽ हलिअइ. "कइसे , ममा. ?
 "देखीं बेटा , बहुत पहिले के खिस्सा हइ ।
एक तुरी इ महेश थान में राजगीर से नहा के बरहम-पिचास के दल आके ठहर गेलइ रात में बरहम-पिचास आउ महेश बाबा में बात-गलबात होवो लगलइ ।
पिचास के हिंछा होल कि ईहे जगह रहल जाय ।
ई पर महेश बाबा कहलखिन – "देख भयबा , एज्जा हमर बाल-बुतरू खेले-कुदे हे , तोहनी हें गरमाहा ।
तोरा बरदास नञ् होतउ ।
ईहे से कहऽ हिअउ कि चल जो हिंआ से" ।
 पिचास कहलखिन कि – "जगह बताबो. " ।
 बाबा कहलखिन – "चल जो पूरब दन्ने , आउ पुरवारी टोलवन वला के तंग करहीं तउ जगह दे देतउ" ।
 फिन तऽ की कहिउ बउआ. ?
पुरवारी टोलवा में कोहराम मच गेलइ ।
हड़िया-चरुइया में खनमा पैखाना हो जाय ।
रात में सुतल अहिआतन के मांग धोवा गेलइ , चूड़ीयन फूट गेलइ आउ रांड़ मसोमातन के ठाढ़े-ठोप सेनूर पड़ जाय. ।
बुतरूअन खेलते-कूदते मरो लगलइ ।
संउसे टोला में हड़कंप मच गेलइ ।
अजिया के महेश बाबा के चटिया से एकर उपाय पूछल गेलइ ।
चटिया बाबा कहलथिन कि बरहम-पिचास के 'जगह ' देहीं ।
देखो हीं नञ् – बरहमा थान ।
हुंऐ 'जगह ' देल गेलइ बरहम-पिचास के" ।
 हमर बालमन में तखनउ ई सवाल उठल हल कि – महेश बाबा ऐसन काहे कैलखिन. ?
 मामा ई रहस्स के खोललथिन हल – "जब महेश बाबा के घी चढ़ो हलइ , तउ पुरबारी टोलवन वला कहो हलखिन कि 'मुसहर ' के मनरी बजो हइ" ।
हमर आंख अचरज से मुना जा हलइ आउ हम डर से मामा के देह से सट के सुत जा हलूं ।
हमरा अभियो इयाद हे ।
हम जने-जने घूम जा हलूं ओकर इतिहास हमर आंख के आगू घूमऽ लगऽ हल , सिनेमा नियन ।
महरानी थान , लुल्ही थान , मांझी थान , घरेता , कुम्मर थान , हहेबा पर , डाक थान ओगैरह ।
लुल्ही माय के तो रवेरा के दू-तीन छंउड़ चोरा के ले भागलइ हल ।
ढेर दिन तक लुल्ही माय थाना में बंद रहलखिन , फिन हमनिये हुनखा जमानत करा के लैलिअइ हल , आउ फिन से बैठा देलिअइ हल ।
महरानी थान जाके दक्खिनमुखी माय के परनाम कैलिअइ ।
चउगिरदा केतना आम-अमरूद के गाछ हलइ , करगी-करगी कनेर के पेड़ हलइ ।
जेकरा में पियर-पियर फूल शोभऽ हल ।
सभ खतम ।
खाली पान , छो गाछ आम के , दू गाछ बेले के ।
एकदम उदास लग रहलइ हल महरानी थान ।
 सांझ बखत घर अइलिअइ ।
मंझला का दलान में बैठकी लगैले हलखिन ।
सामदे का , सिया का , राजो का , नग्गू महतो , अधीन राम , किसुन महतो , ओगैरह ।
सभे के परनाम-पाती होलइ , हाल-चाल होलइ ।
मंझला का एक नम्मर पूजेड़ी हलखिन महरानी के ।
चाची तनी मनकड़ड़ हलखिन ।
बाकि अब ई बुढ़ारी उनखर मनकड़ड़ लरमा गेलइ हल ।
चाचा के भी बोली में ऊ गरमी नञ् बचलइ हल ।
राते खा-पी के चचे के बगल में पोआर पर ओघड़ा गेलिअइ ।
ई मगहिया तोसक के कोय जवाब नञ्. ।
 राते चचा कहलखिन – "तउ कल्हे के की परोगराम हउ"?
"तनी खेत-खंधा घुमबइ , आउ की. "?
"से तो घुमबे करम्हीं. बाकी अस्सल कामा. " ।
"हां कका ।
मइये मरे घरी कहलकइ हल कि जहिया नया घर में घरहेली करिहं , तउ देव-पित्तर के जरूरे न्योतिहंऽ आउ सीरा-पींडा के मट्टी जरूर ले अहिंअऽ" ।
"तउ कड़वा लैलहीं हें. "?
"ठीके हउ. सुत्त जो. " ।
हम्हूं थक्कल-मांदल सुत्त गेलअइ ।
अचक्के हम्मर नीन टूटल – खट. खट. खट ।
हम उठ के बैठ गेलूं ।
लगल कि कका उठलखिन होत पर-पेसाब करे ला ।
बगल में हाथ से टिटकोरलिअइ , तउ काका सुतले हलखिन बाकि हम्मर छूअन से उठ गेलखिन – "की होलउ. सुज्जो. " ।
 "कका. कोय हखिन. खड़ाम के अवाज" ।
"कोय नञ् हखिन. ।
चुपचाप सुत्ते ले ने कहलिअउ" ।
"नञ् काका. कोय हइ ।
उज्जर खह-खह धोती पेन्हले , चद्दर ओढ़ले मुरेठा बान्हले. कोय हखिन" ।
 "कहलिअउ सुत्ते ले ने" ।
´मंझला का हमर कान में फुसफुसा के कहलखिन – "बाबा महेश हखुन आउ के. " ।
 अचरज से हमर आंख गोलिया गेल , करेजा के धुकधुकी बढ़ गेल , ठोस हिलल बाकि अवाज नञ् निकसल – "बाबा महेश. " ।
 पूरब दन्ने भुड़ुकवा उग गेल हल ।
बगल के नीम गाछ पर चुहचुहिया बोले लगल हल ।
काका उठ के लोटा लेके पछियारी सड़क पकड़ लेलका हल आउ हम. हम महेश बा के बारे में सोचे लगलूं हल ।
हमर मन 'सच ' आउ 'सपना ' के बीच झूल रहल हल ।
 बिहान होल ।
किरिया-करम के फारिग होके नहा-सोना के काका साथे महेश थान गेलूं ।
हाथ-गोड़ धोके अगरबत्ती जलैलूं आउ बाबा के पिंडी पर न्यौता के काड धर देलूं ।
काका धेयान लगा के बैठ गेला , उनखर बपगल में हम्हूं बैठलूं ।
थोड़े देरी में एगो गेहूंमन सांप निकसल , आउ हमर पीठ दने से घूम के पिंडी पर फन काढ़ के खड़ा हो गेल ।
डर से हमर हालत खराब हो रहल हल , बाकि काका के इशारा पाके हम डीढ़ रहलूं ।
ऊ सांप अपन फन से काड के छूलक आउ फिन जने से आल हल , चल गेल ।
काका कहलखिन – "चल रे बेटा. तोर न्यौता मंजूर. " ।
हम्हूं हंसी-खुशी चल देलूं घर ।
रसता में सोंच रहलूं हल कि "ई सब खिस्सा अपन बाल-बच्चा के सुनाम कि नञ्. "?
अंतिम निरनय होल कि – "नञ् रे मन. ई मने में रहे तउ अच्छा" ।
काहे कि एकैसमी सदी में ई बात केकरो पचतइ नञ् ।
अचक्के हमरा ठेस लगल , हम चिहुंक गेलूं ।
 काका के मन ठीक नञ् लग रहल हल ।
एकदम भुलाल जैसन एगो अजीब सूनापन उनखर आंख में पैरो लगो हल , कखनऊं ।
मोहना. नञ् मोहना के तो ई तो घरो से बाहर कर देलखइन हल ।
कल्ह से अभी तक हमरा कते बेर मन कैलक कि – "मोहना के बारे में पूच्छूं ।
बाकि हम जानो हलूं कि मोहना के चरचा पर काका के तरवा के धूर कपार पर चढ़ जा हल ।
ईहे डर से. ।
मोहना मंझला का के एकलौता बेटा हल ।
बचपने से लुरगर-बुधगर , समाजिक , हितमिल्लू आउ अजाद ख्याल के ।
कका पूजेड़ी अदमी. भगत महरानी के ।
हम पटने में हलूं तउ सुनलूं हल कि मोहना अपन मने से एगो विधवा से बिआह कर लेलक हें ।
हमरो जी जर गेल हल ।
से हे कहियो मोहना से बात नञ् कर सकलूं ।
हमरा इहो पता हल कि मोहना सराय पर किराया के घर में रहो हइ ।
बाकि घर-परिवार के संस्कार आउ काका के डर के कारण मोहना से नञ् मिल सकलूं ।
 काका के आंख के सूनापन में मोहना हल कि नञ् , कह पाना मोसकिल हे ।
कभी-कभार हमरा लगो हल कि काका से मोहना के बात छेड़ल जाय , मुदा. ।
हमर हिम्मत जवाब दे गेलइ ।
तहिया जब महरानी थान से घर अयलूं , चाची खाय पका के ठौर-चौका कर रहली हल ।
साड़ी में जन्ने-तन्ने कारिख के दाग. हाथ-गोड़ ठिठुर के उज्जर हो गेल हल ।
भनसा भीतर के केवाड़ी सड़ गेलइ हल ।
दक्खिनवारी ओसरवा पर के अनवारी ठीक हल , जेकरा में काका के कागज-पत्तर रखल हल , रसीद-पुरजा , हनुमान चालीसा , दुरगा-सप्तशती , बजरंग-वाण , विनय पत्रिका , सूर-सागर , गीता , कल्याण के ढेर मनी अंक आउ एक कोना में मोहना के बुतरू वाला फोटु ।
सीरवा भीतर तऽ अभियो अन्हारे हल ।
दइया के ताखा पर कैल सेनूर के दाग मलीन हो गेल हल ।
मिसरी के पघीलल ढेला खोंटा-पिपरी के अखाड़ा होल हल ।
दिन के इंजोर में संउसे घर के मन भर निहारलूं ।
शहर में घरहेली के उत्साह सरदा गेल हल , अपन पुस्तैनी घर देख के ।
मइयो के बात इयाद पड़ गेल – "बेटा , घर घर होवऽ हइ" ।
ई सही हे कि लोटा आउ बेटा बाहरे चमको हइ , बाकि घर. घर होवऽ हइ ।
 "बेटा , बैठईं ने" ।
कह के चाची एगो पीढ़ा बढ़ा देलखिन ।
 "की करिअउ बेटा. ?
बुढ़िया से जे हो सकतउ , से हे ने" ।
कहके चाची अंचरा के कोना से आंख पोंछ लेलकी ।
हमरा हिम्मत नञ् पड़ल कि चाची के आंख में देख सकूं ।
बाकि चाची के अंदर कुछ टूट रहल हल , हमरा लगल ।
 "अरे , ई तऽ पागल हइ हो ।
दिन-रात अइसहीं कैले रहतउ ।
नञ् खइतौ नञ् पितउ ।
बताहीं ने. अइसे कय दिन पार लगतइ?
कहि के काका एगो मचिया लेके बैठ गेला ।
 "नञ् खा हियै , तउ हावा पिओ हियै की?
ई पछेवा हमरे ले तो बहो हइ" ।
चाची के बुदबुदाहट में एगो झल्लाहट नजराल हमरा ।
 थारी के नसता परसा गेल हल ।
 "आझ दुन्हू बापुत साथे खाम ।
ढेर दिन हो गेल हें" ।
कहके काका उठलखिन आउ अनवारी खोल के निमकी वला बोइआम निकसलखिन ।
उनखर आंख से एक बून नोनगर पानी बाइआम के नोनगर रस में गिर गेल हल ।
हमर मुंह से एक बकार नञ् निकस रहल हल ।
चाची आउ काका दुन्हूं अपन-अपन काम में लगल हलखिन , बाकि हमरा लग रहल कि दुन्हें अपना-अपना के बहला-फुसला रहलखिन हें ।
 "देखीं , आझ फिन पनिया नञ् देलकै" ।
हम उठ के चापाकल पर अपने पानी ले अइलिअइ ।
चाची उठ के खड़ा होलखिन डांड़ा पर हाथ धर के सोझ होवे के जुगाड़. ।
 "खा हीं नञ् हो ।
नञ् अच्छा बनलउ हें. "?
काका के ई सवाल पर चौंक गेलूं ।
हमरा ठीके में 'अच्छा ' नञ् लग रहलइ हल ।
जबरन कौरा घोंअ रहलिअइ हल ।
काहे कि हरेक कौर में चाची के दरद 'घोराल ' हल ।
 "अरे ऊ भेंटइलइ हल. " ।
काका पानी पीते बोललखिन ।
 "के. मोहना. "?
चाची के देह में फुरती आ गेलइ ।
"नञ्. दिनमा" ।
सुन के चाची फिन बैठ गेली ।
"की कहलको. "?
"ऊ अइतइ. "?
"के. दिनमा. "?
"नञ्. मोहना. ?
ई देखे ले कि बुढ़वा-बुढ़िया मरलइ कि बचवे करो हइ. ?
चाची के चेहरा कठुआ गेलइ ।
 "तोरा तऽ हरसाट्ठे मरहे के चरचा. ""तोरा की लगो हो , हमनियो बचले हिअइ. ?
"देखलहीं हो पगली के ।
निरबंश अदमी नञ् बचो हइ. की"?
"हम निरबंश नञ् ही. " ।
"तउ की हा?
बेटा हो , पुतहू हो , पोता हो , बाकि अयलो हें एगो दिन ताकहो ले. ?
हम निरबंश नञ् ही. बड़का बंशगर हा" ।
कह के काका उठल आउ निमकी के बोइयाम फिन अनवारी में रख देलका ।
 "ऊ तऽ हम कीरिया दे देलिअइ हल , से हे से. " ।
"कीरिया दे हइ तउ की. मायो बाप छूट जा हइ"?
"आउ तों केतना गरिअइलहो हल , मारे ले खदेड़लो हल इहे डर से बेचारा. " ।
चाची आगु के थरिया उठा के कल पर दने चल गेली हल ।
कल पर पिछुल हो गेलइ हल , काय जम गेलइ हल ।
 "सुनल्हीं ने हो. माय-बाप के गारी परो हइ. कहैं?
माय-बाप के सरापला से बाल-बच्चा के बरक्कत होवो हइ. ।
डर से. हमर डर ऊ मानतै हल , तउ ऐसन काम करतै हल. ?
"अब की करइ ले अइतइ. "?
"अयतो. अपन जरूरत के समान ले जाय ले , आव की. "?
"हां. ओकरा समान के तऽ जरूरत हइ. खाली माय-बाप के जरूरत नञ् हइ. ईहे ने. " ।
कहके चाची फिर से अंचरा के कोना से आंख पोंछ के नहाय ला कल पर दने जाय लगली ।
हम उनखर हाथ से बाल्टी लेके पानी भरो लगलूं ।
हमरा नञ् तो पहिलहीं , नञ् तो आझे ई थाह लग रहल हल कि बोलूं तउ की बोलूं?
केकर दोस दूं?
दोस लोहा के हल कि लोहार के. ?
बाल्टी भर चुकल हल , उपर झज्झ होके पानी गिरो लगल हल बाकि हमरा होशे नञ् ।
 काका बोरसी के आग उकटे ले गोइठा खोज रहल हल ।
उनखर आंख में तलाश हल. गोइठा के ईया. ।
हम लपक के एगो टूटल खड़ाम खोज के बोरसी उकटे लगलूं ।
मिंझाल बानी के अंदर भुस्सा के खह-खह आग हल ।
काका के मुंह पर ओइसने बानी के तह पर तह बाकि उनखर मन के अंदर. ?
खह-खह आग. ।
हम ऊ आग के तपिश थाह रहलूं हल ।
 "देखहीं ने उकटैला पर बोरसिया धुआंय लगलइ", कहके काका अपन आंख में ऊ डबडबाल लोर पोंछ के गमछा कंधा पर रख लेलका ।
हम देखलूं गोइठा के एगो जरी गो चिपड़ी , जे बिना जरल रह गेल हल , सुलग गेल हल आउ धुइयां के एगो पातर डिढ़ार ऊपर दने खींचा गेल हल ।
पता नञ् ई धुइयां चाचियो के लग रहलइ हल , शायद ।
 नहा-सोना के चाची सीरा-भीतर में 'दइया ' के आगु हुमाध जरा के बैठ गेली ।
फिन जल ढार के खाय ले बैठली ।
उनखर एकक कौर में भारीपन हल ।
कौर निगले में भी जइसे भार पड़ रहल हल ।
हर दू-तीन कौर पर एक घोंट पानी. लगे जइसे नीम के काढ़ा पी रहला हें ।
 "देखो , जदि ऊ अइतइ , तऊ बोलहो खल नञ्" ।
चाची पानी पी के बोललखिन ।
 "बोलवइ. हम्मे. ?
हमरा की काम हइ?
तोरी भले बिन बोलले खायक नञ् पचतो" ।
हम काका के मुंह पर उभरल दरद में घिरना के भाव देख लेलूं हल ।
चाची हाथ धो चुकली हल ।
 "हमरा तऽ ठीके में नञ् पचतइ ।
माय हिअइ ने. ।
एगो बात कहियो. ?
 "कउची. "काका के चेहरा से घिरना अलोप गेल हल ।
 "गोसैबहो नञ् ने. " ।
चाची के पीढ़ा आउ काका के मचिया के दूरी घट गेल हल ।
बोरसी के एक दन्ने खाली पड़ल जगह में चाची अंट गेली हल ।
 "बोलहो ने. " ।
हम कखनउ चाची के मुंह देखऽ हलूं , कखनउं काका के ।
 "ऊ अगर आके ईहे घारा में रहइ , तऊ की हरज?
असगेर बनायत-खायत ।
हमनी पुरबारी ओसरा में , ऊ पछियारी ओसरा में ।
हमनी के जादे के जरूरत की हइ"?
 काका झटके से मचिया पर उठ गेला ।
बोरसी उलटा गेल ।
चाची के आधा बफार मुंहे में रह गेल ।
चमरखानी जुत्ता पहिर के काका मुरेठा बान्हते दुआरी दने बढ़ गेला ।
हम एतने सुनलूं – "कह देहीं हल" ।
 -शेखोपुर , सराय , शेखपुरा   - -------------------------------------------------------------------------------------------------------------------------  कविता-कियारी झंडा-गीत  नागेन्द्र शर्मा बंधु  तीन रंग के हमर तिरंगा लहरावे आसमान में ।
चार चांद ई बढ़ा रहल हे , भारत मां के शान में ।
पुरखन के तप त्याग से मिलल , भारत के ई झंडा ।
एकरा खातिर छोड़ऽ पड़तो , तोहनी के काला धंधा ।
नञ् तऽ आग लगा देम हम सब , तोहनी के दोकान में ।
चार चांद. ।
पूरब पश्चिम आउ उत्तर में दुश्मन हे तइयार ।
ओकरा खातिर ले अयलूं हल , हम नयका हथियार ।
जोश भरल हे सीमा पर , हमनी के जबान में ।
चार चांद. ।
जात-पात आउ धरम नाम पर , अब नञ् चलइतो डंडा ।
बड़ दिन नाच नचइला तोहनी उग्रवाद के खंडा ।
श्रम के आहुति देवे पड़तो , खेत आउ खलिहान में ।
चार चांद. ।
कतरा-कतरा खून से देखऽ , केसरिया रंग रांगल हे ।
बापू जी के सत्य अहिंसा , श्वेत रंग में सानल हे ।
हरिअर धरती लहर रहल हे , भारत के जश गान में ।
चार चांद. ।
जब तक सूरज चंदा रहतइ , गंग जमुन के धारा ।
तब तक घुमइते चक्र हमर ई , आजादी के प्यारा , एकरे किस्सा लिखल जइतइ , रामायण-कुरान में ।
चार चांद. ।
 - बंधु-बसेरा , वारिसलीगंज ---------------------------------------------------------------------------------------------------------------  कविता-कियारी  कहां गेल ऊ दिन बचपन के  रामचंद्र  तोतर बोली टिड़ी पइयां उठना गिरवा अउ रोदन के मइया के ममतामय चुम्मा झारयत अंचरा धूरी तनके ।
नूनू बउआ राजाबेटा सूरज चंदा नामकरन के अंखिया के कोरन में काजर चमकत कार डिटौना बनके ।
कहां गेल बचपन के साथी सोखी सेखी चंचन मल के , दादी के ऊ रतिका किस्सा राजा ढोला रानी मरूअन के ।
गुल्ली डंडा खेल कबड्डी डोलपत्ता झूला बगियन के कहां दरस बगिया के मंहकई आम पीयर करियर जामुन के ।
कहां गेल तरचढ़वा काका रसगर कोवा ऊ तरकुन के कहां अब भदवी डांढ़ केतारी खाके खुल्ला खांड़ टपन के ।
हरियर चूड़ा टटका नेनू कहां गेल सोंधय खखुरन के सपना भे गेल खेत में होरहा अब अधपकुआ बूंट गहूम के ।
धान सुरूज के गिनयत गुथयत बीतल वरिस पार पचपन के बचपन के ऊ हर पल हमरा रूला रहल हे सपना बन के ।
 ग्राम – रेबड़ा , पो. – बउरी , थाना – काशीचक(नवादा) -------------------------------------------------------------------------------------------------------------------------- कविता-कियारी  बिहारी भईया   शफीक जानी नादां  तोहीं देशवा के हऽ शान हो बिहारी भईया ।
गौतम बुद्ध के हऽ संतान हो बिहारी भईया॥ तोहर नाम के गांव नगर अउ शहर इतिहास , चमकल हइ तोर घाम लेहू से बंबई अउ मद्रास , ठामे ठाम तोर निशान हो बिहारी भईया॥ दिल्ली बंबई कलकत्ता गेला पंजाब तू गेला ।
बाले बच्चे मिलजुल के तूं खट के रोटी खैला , मांगला भीख नञ् , नञ् लेला दान हो बिहारी भईया ।
जेजऽ जइसन काम भेटैलो ओजे तू डट गेला , जइसे जुद्ध में डट गेलथिन हल हनुमान के सेना , धरती के हऽ स्वाभिमान हो बिहारी भईया॥ सीना जोरी छीना छोरी नञ् कयला बलजोरी , खटला खैला घाम बहैला नञ् कयला तू चोरी , नञ् तू चोर नञ् बैमान हो बिहारी भईया॥ गेला तू परदेश तो कइला हाड़तोड़ के काम , सितलहरी में भी तोर देहिया से छूटऽ हल घाम , कते हका तू महान हो बिहारी भईया॥  'नादां ' जेजऽ गेला तू बिहार के शान बढ़ैला , तोरे पर हउ अभिमान हो बिहारी भईया॥  -हिसुआ , नवादा -------------------------------------------------------------------------------------------------------------------------- कविता-कियारी हो गजब समइया आल अभी  परमानंद   हो गजब हाल हम की कहियो , सुनबा तब कहवा पागल हे ।
जे गुंडा के सरदार ऊहे , गुंडा पकड़इ में लागल हे ।
जे हे कानून बनबइ बाला , उहे सब कानून तोड़ रहल , भाषण करतो समरसता के , कनफुसकी करि-करि फोड़ रहल , अफसर अपराधी आउ मंत्री , सब एक रंग में रांगल हे ।
जे गुंडा के सरदार ऊहे , गुंडा पकड़इ में.  जे जेतना बोले झूठ अभी , ओतने आगू बढ़ रहलो ऊ जे करे घोटाला जते बड़ा , ओतने उप्पर चढ़ रहलो ऊ तों साध बनो हा बनल करो , चोरन के किस्मत जागल हे ।
जे गुंडा के सरदार ऊहे , गुंडा पकड़इ में.  सह असह दरद जे जनमइलक , ऊ माय लथारल जा रहलो जोरू के आगे नतमस्तक , हर बाप पछाड़ल जा रहलो , सब तोड़-ताड़ रिस्ता-नाता , पैसा के पाछू भागल हे ।
जे गुडा के सरदार ऊहे , गुंडा पकड़इ में.  हो गजब समइया आल अभी , अखने नञ् केकरइ कोय यहां सब अप्पन दाव के यारी हे , नैतिकता गेल हे सोय यहां चौपट्टी भ्रष्टाचारी के , डंका कस कस के बाजल हे ।
जे गुंडा के सरदार उहे , गुंडा पकड़इ में.  हम भूलल सब कर्तव्य हकूं , खोजइ में अधिकार लगल एक दोसर के चोर कहइ के , हे भारी अब सहचार चलल अपना के नञ् कोय देख रहल , खुद कतना कारिख लागल हे ।
जे गुंडा के सरदार उहे , गुंडा पकड़इ में. ।
 ग्राम – पाली ,  पो. – काशीचक(नवादा) -------------------------------------------------------------------------------------------------------------------------- कविता-कियारी  बिलायती बोली  प्रवीण कुमार 'पुटूस '  घऱ के अंगना में टानल टंगना पर कांव. कांव बोलऽ हे कागा सुन के बेबी बोलल माय से "मम्मी लगता है आ रही भाभी उनका भी बना दूं खाना कागा बोल रहा है" ।
कागा अकचकाल सोंचलक बुड़बक मगहिया बोलत हल – "माय , लगऽ हउ आवइत हथुन भउजी आज लगा दी उनखरो सीधा"?
तऽ की मइया नञ् बुझतन हल , कि हम नञ् समझतूं हल ।
जब हम खाली करऽ ही कांव. कांव तऽ बूझ जाहे दुनिया कि कोय हथ आवेवला तऽ भला मगही में न बूझत हल माय?
हम जब समझ जा ही मराठी , तेलगु , कन्नड़ उड़िया , बंगला , मलियाली भोजपुरी आउ मगही मैथिली , अंगिका , बज्जिका आउ हम्मर भासा कांव-कांव बूझऽ हे सब तऽ. मगहियन तऽ जोर-सन अइंठल के अइंठले हे हमरा देखऽ कांव-कांव छोड़ि के आन बोली नञ् बोलऽ ही , ई बात सब समझऽ हे बकि मगहियन बिलायती बोली में फंसिये जाहे ।
भट्टा , काशीचक , नवादा ------------------------------------------------------------------------------------------------------------- कविता-कियारी धरम राम पारिख  हर रोज जिनगी के करम अदमी अपनावऽ हे असल में ओही धरम हे. करम व्यवहार , खान-पान वेष-भूषा रहन-सहन , बोल-चाल पहनावा धरम के रूप हे. आझ धरम के नाप पर डंका पीटल जाइत हे. अदमी अदमी में भेद बढ़ा के हिंसा के आग में ढकेल देवल जाइत हे. अहिंसा तेज औजार हे कलयुग में जेकरा से निर्दोष , निर्बल बेगुनाह गऊ काटल जाइत हे. सत् के बोटी-बोटी उड़ गेल. धरम तऽ जीअइ के व्यवहार हे , छोट-बड़ में प्रेम आदर के भाव हे. रूप कला हे कलाकार के रचइता , चित्रकार के अदमी कला सिरजनहार के अदमी अप्पन रूप खुद संवारऽ हे ढाढ़ी-मोंछ कलमी कटा के. सिर पर जटाजूट माथा पर त्रिपूंड चंदन के टीका गर्दन में कंठी लगा के. बाकि ई तऽ अलग-अलग वेष हे रूप हे धरम तऽ हे नऽ. धरम मन के गुण हिरदा के ऐनक में साफ-साफ बुझा हे दया , क्षमा , श्रद्धा , विश्वास राग , विराग , प्रेम भरल मनुजता के व्यवहार. इच्छा , वासना के त्याग महात्मा के पुनीत गुण हे. भेद , धृणा द्वेष , जलन बदला के भाव हिंसा के आग में हिरदा जरावऽ हे ई से तऽ जर जाइत मनुष्यता एकरा में तनिको न शक हे. धरम गुण हे जिनिस के जेकर प्रभाव से दुःख दूर हो जा हे आउ जकड़ल रोग तऽ बाप-बाप कह के दूर भाग जा हे. जानऽ हऽ नीम के तिताई आउ मधु के मिठास गुण हे , धर्म वस्तु में. फुफकारइत नाग के धरम हे डंसेला दुश्मन के धरम के असल रूप समझऽ भीमा भयावनी रजनी चंडी रूप क्रोध के ज्वाला में भसम हो गेल महिसासुर , मनुज तन पा के मनुष्यता के बचावऽ सर्वनाश के गर्त में गिरे से समाज के बचावऽ. रग-रग में सउके खून के रंग तऽ एक्के हे. हिंदू का मुस्लिम का सिक्ख आउ इसाई का?
मनुष्य के एकता ला मनुष्यता ही धरम हे.  -राम पारिख , पाटलि पत्रिका , नवंबर से -------------------------------------------------------------------------------------------------------------------------- कविता-कियारी  अजी !
सुन्नऽ हऽ !
  डॉ. भागवत प्रसाद  पढ़ऽ के अखबार के , नया समाचार के , नारी के उद्धार के. लग गेलो मोहर अउ नइकी सरकार के. सोलह आना सच्च हको , बात हम्मर गुन्नऽ हऽ?
अजी !
सुन्नऽ हऽ !
रोजी रोजगार में , सब कारोबार में , नौकरी-बेपार में. सौ में पचास अइलो हम्मर अधिकार में , सुन के ई बात अप्पन सिर काहे धुन्नऽ हऽ?
अजी !
सुन्नऽ हऽ !
पहिले अधिकार तू दे हला खाली सेज पर , अब हमें ले लेबो कुरसी आउ मेज पर. रोक लगा देबो अउ तिलक दहेज पर , सीट हम्मर रिजब हे , तउ कइसे नञ् तू चुन्नऽ हऽ?
अजी !
सुन्नऽ हऽ !
बड़ी दिन सतइला हल , घरे में धुमइला हल , सेवा करबइला हल. चुल्हा आउ चौका में उमर बितबइला हल , अउ जगल भाग हम्मर , तउ काहे जलऽ भुनऽ हऽ?
अजी !
सुन्नऽ हऽ !
तू रहिहा अउ घर में , बाल-बच्चा तर में , हम जइबो दफतर में. खाना तइयार रखिहा , अइबो दिन भर में , ठीके तऽ हम कहऽ हियो , आंख काहे मुन्नऽ हऽ?
अजी !
सुन्नऽ हऽ !
फीच दिहा साड़ी के , मैंज दिहा थारी के , बरतन आउ हाड़ी के. साफ-सुथ्थर कह दिहा , घर आउ घेरवारी के टैम हो गेल औफिस के , तू काहे हमरा रून्हऽ हऽ?
अजी !
सुन्नऽ हऽ !
 -प्राध्यापक , वजीरगंज कॅलेज , वजीरगंज(गया) -------------------------------------------------------------------------------------------------------------------------- मगह के आयोजन   राम प्रसाद पुरस्कार समारोह आउ किताब के लोकार्पण   जुलाई के मगध विश्वविद्यालय , बोधगया के दूरस्थ शिक्षा विभाग सभागार में डॉ. राम प्रसाद सिंह साहित पुरस्कार सीरीज समारोह के आयोजन होल जेकरा में मगही आउ हिन्दी के तीन साहितकार के सम्मानित कइल गेल ।
मगही अकादमी , गया के तत्वावधान में आयोजन भेल काजकरम में भाषा-भाषी संवाद के संपादक नृरेंद्र नाथ गुप्त , लोरकाइन के रचइता कुमार इंद्रदेव और मगध विश्वविद्यालय के प्रो. सुनील कुमार के सम्मान देल गेल ।
सम्मान में पच-पच हजार के नगद रूपैया , साल आउ प्रसस्ति पतर मिलल ।
अध्यक्षता मगही अकादमी के पूर्व अध्यक्ष डॉ. राम प्रसाद सिंह आउ मंच संचालन डॉ. उपेंद्र नाथ वर्मा कइलथिन ।
काजकरम के उद्घाटन मुख्य अतिथि विश्वविद्यालय के प्रतिकुलपति डॉ. कृतेश्वर प्रसाद , मानविकी विभागाध्यक्ष डॉ. वंशीधर लाल , साहितकार डॉ. ब्रज मोहन नलिन , गोवर्द्धन प्रसाद सदय आउ मगही अकादमी बिहार के अध्यक्ष उदय शंकर शर्मा जी जौरे कइलथिन ।
 प्रतिकुलपति मगही के समृद्धि देख के साहितकारन के हौसला बढ़ावे लेल मगही अकादमी बिहार के भी ऐसन पुरस्कार देवे के शुरूआत करे के अपील कइलथिन ।
सम्मान के अप्पन माता-पिता के नाम पर चलावे आउ हर साल सम्मानित होवे वला साहितकार के - हजार रूपैया देवे के धोषणा करथिन ।
एकर अलावे हर साल मगही के दस बुतरू के गोद लेवे के धोषणा करलथिन ।
ओकरा लेल पच-पच सौ रूपैया हर साल देवे के बात कहलथिन ।
अतिथि आउ पहुंचल साहितकार मगही के हाल के बखान कइलथिन ।
मगही के विकास लेल आगू आवे आउ तन-मन से लगे के आह्वान व इलथिन ।
मगही के रोजगार परक बनावे के लेल संघर्ष करे के अपील करल गेल ।
डॉ. राम प्रसाद सिंह , सम्मान समिति के अध्यक्ष लालमणि कुमारी , उपेंद्र नाथ वर्मा , डॉ. रामविलास रजकण से चले वला सम्मान आउ डॉ. राम प्रसाद के साहित साधना के चरचा कइलथिन ।
साहितकार के संबोधन के बाद कविता पाठ के दौर चलल ।
काजकरम में मगही भाषा प्रक्षेत्र के लगभग सब्भे जिला के साहितकार पहुंचल हला ।
सदन खचा-खच साहितकार आउ प्रोफेसर से भरल हल ।
नवादा जिला से रत्नाकर जी के अलावे नरेंद्र प्रसाद सिंह , हम(उदय भारती) , डॉ. संजय कुमार , कृष्ण कुमार भट्टा , प्रो. विजय कुमार उपस्थित हला ।
कय गो किताब के होल लोकार्पण  काजकरम में मगही आउ हिन्दी के कय गो किताब के लोकार्पण भेल ।
वरिष्ठ साहितकार व पत्रकार रामरतन प्रसाद सिंह रत्नाकर के लिखल लोकगाथाओं का सांस्कृतिक मूल्यांकन , डॉ. राम प्रसाद सिंह के मगही लोक नाट्य , शरद राजकुमारी आउ लोकक्ति परिवार , कुमार इंद्रदेव के भारतीय मूल वंश का इतिहास , संतो-देवों की कथा-व्यथा , काव्य सरिता भागवत , रामाशीष सिंह द्विज के अष्टाबक्र , बैजु सिंह के अमृतांजलि के लोकार्पण भेल ।
 किताब लोकार्पण के बाद अप्पन संबोधन में रत्नाकर जी कहलथिन कि लोकगाथा के समृद्ध साहित नञ् मिल हे ।
मगह के लोकगाथा के चरचा कोय भी किताब में नञ् हे ।
हम ई किताब के मगह आउ दोसर लोकगाथा के जीवंत रखे के ख्याल से एकर रचना कइलूं हे ।
लोकसंस्कृति के चिरकाल से महात्तम हे ।
गांव के संस्कृति आउ लोकजीवन पोथी में नञ् बसऽ हलइ बलूक लोक कंठ में बसऽ हे ।
लोक गाथा एक तरह के बढ़गर गीत होवऽ हइ जेकरा कय रोज तक मुक्त कंठ से गावल जा हल ।
ऊ किताब में देल गेल गाथा के रेखांकित कइलका ।
मानविकी के विभागाध्यक्ष प्रो. वंशीधर किताब के विषय वस्तु के सराहना कइलका ।
किताब के लोकगाथा के इतिहास के संरक्षित रखे वाला बेहतर प्रयास बतइलका ।
लोकगाथा के सांस्कृतिक मूल्यांकन किताब में मगही , भोजपुरी , अवधी , बुंदेलखंडी व मैथिली लोकभाषा के गो गाथा के मूल्यांकन संकलित हे ।
-------------------------------------------------------------------------------------------------------------------------- मगह के आयोजन   आलोचना सहइ के क्षमता रखथिन साहितकारः प्रो. तरूण  काशीचक के जवाहर लाल नेहरू कौलेज में सगर रात दिया जरे काजकरम  काजकरम में मगही साहित आलोचना और मानकीकरण पर होल मंथन  आलोचना सहइ के क्षमता रखथिन साहितकार ।
आलोचना से साहित प्रखर होवऽ हइ. एकरा से रचनाधर्मिता के स्तर ऊपर उठऽ हइ ।
ई बात हिन्दी मगही के प्रखर आलोचक आउ पटना कौलेज के हिन्दी के प्रोफेसर आउ काजकरम के मुख्य वक्ता डॉ. तरूण कुमार काशीचक के सगर रात दिया जरे काजकरम में कहलथिन. नबंवर के अखिल भारतीय मगही मंडप , काशीचक के तत्वावधान में जवाहर लाल नेहरू कौलेज चंडीनोवां में काजकरम के आयोजन कइल गेल हल ।
श्री तरूण आलोचना के समकालीन स्थिति पर चर्चा कइलका आउ कहलका कि आझ के परिवेश में प्रखर आलोचना के बाद की प्रतिक्रिया आलोचना पर संकट है ।
आलोचना के ऐसन नञ् लेल जाय कि एकर वातावरणे खत्म हो जाए ।
ईहे सोना के सुहागा हइ ।
यदि आलोचना सहइ के क्षमता साहितकार में नञ् हइ तउ उनखर रचना चिरकालिक नञ् हे आउ नञ् तऽ ओइसन साहितकार से साहित के भला होतइ ।
साहित के अखड़ा में ऊ सच्चा पहलवान नञ् हे ।
आझ सच्चा आलोचना से मगही के साहितकार घबरा जा हथिन , उनखा आलोचना नञ् पचऽ हइ ।
ई साहित लेल बेस संकेत नञ् हइ ।
विना आलोचना के साहित मर जा हइ , विला जा हइ ।
हिन्दी आलोचना जेतना गंभीर हइ ओतने ईहां भी जरूरत हइ ।
ऊ फलक के मगही आलोचना के फलक पर रखइ के जरूरत हइ ।
तीक्ष्ण आउ आधुनिक औजार से आलोचना करइ के जरूरत हइ ।
सपाट बयानी से कोय आलोचना आउ रचना नञ् होवऽ हइ ।
ऊ साहितकार के एकरा आलोचना के नजर से देखे से मना कइलथिन ।
ऊ कहानीकार के रचनाधर्मिता के रेखांकित कइलका ।
साहितकार के आत्म मुग्धता त्याग त्याग के रचना के कसौटी पर खरा उतरे के कोरसिस करइ के टिप्स देलका ।
ऊ स्वस्थ्य स्तरीय साहित लिखे , ओकरा पर बार-बार काम करइ , ओकर आलोचना करइ आउ करवाबइ के अपील कइलथिन ।
प्रोफेसर तरूण मगही गद्य आ पद्य के समकालीन सेंगरन निकासे के ऩिहारा आउ ओकरा में सहयोग देवइ के बात कहलका. समकालीन कविता के सेंगरन निकासे लेल ओकरा पर जल्दी काम करइ के निहोरा कइलका.  जाहिर हे कि सारथी पत्रिका के मथुरा प्रसाद पर केंद्रित अंक से शुरू होल मगही के प्रखर आलोचना के संदर्भ के रेखांकित करइत उनखर व्यक्तव्य हल ।
सारथी के ई अंक में जनकवि मथुरा प्रसाद नवीन पर निकसल पहिल के आलोचना आउ डॉ. भरत सिंह के संपादन में निकसल आखिर कहिया तक के प्रखर आउ खरा-खरी आलोचना से मगही के आधुनिक , समकालीन आउ क्रांतिकारी आलोचना के जे शुरूआत होल हऽ , ओकरा नञ् पचइ आउ मगही साहित जगत में हो रहल चर्चा पर उनखर संकेत हल ।
सच्चे में ई आलोचना के शुरूआत के बाद मगही साहित जगत में लगऽ हे भूचाल आ गेल हऽ ।
साहितकार एकरा कय गो रूप में ले रहलन हे ।
बात तऽ ईहां तक आ गेल कि ई अंके टारगेटेड हे ।
 काजकरम के मुख्य अतिथि मगध विश्वविद्यालय के मगही विभागाध्यक्ष डॉ. भरत सिंह के व्यक्तव्य पारंपरिक तौर से ही शुरू होल ।
मगही साहित के इतिहास के दोहराबइत ऊ ईशान कवि , सरहपाद से शुरू करइत आझ तक के इतिहास के संक्षेप ब्योरा प्रस्तुत कइलका ।
जे में कुछ बात रेखांखित करइ के लायक हल ।
सारथी अंक के मथुरा प्रसाद अंक के आलोचना पर उनखर अंदर के भावना ईहां भी झलकल ।
ऊ शास्त्र आउ शस्त्र दुन्नूं के आधार बना के आलोचना करइ पर बल देलका ।
ऊ कहलका कि मगही साहित अभी ठीक से खड़ा नञ् होल हऽ ।
नञ् तऽ शास्त्र आउ शस्त्र के आलोचना विसकित होल हे ।
अभी चिर-फाड़ नञ् स्वस्थ्य आलोचना के जरूरत हइ ।
खाली शस्त्र से आलोचना करइ से मगही के विकास नञ् होतइ बलूक शास्त्र से भी आलोचना करइ के ओतने जरूरत हइ ।
पारंपरिक टूल्स से आलोचना के जरूरत पर उनखर बल हल ।
प्रोफेसर चंद्रभूषण के भी मंच से दु गो बात कहइ के मोका मिलल ।
ऊ यथार्थ के रचनाकार पर संकट पैदा होवइ के स्थिति पर बात कइलका ।
फटल लुंगी फटल के फटले हे के संदर्भ बना के ऊ ओकरा पर खींझइ जाहिर करइ के नञ् बलूक आझ के विकास आउ देश-दुनियां के बदलाव पर भी रचना करइ के बात कहलका ।
सारथी पत्रिका के संपादक श्री मिथिलेश जी कहलथिन कि अउ मगही हर विधा में समृद्ध हो रहल हे ।
एकरा हर हाल में भासा के मोकाम मिलइ के चाही ।
ऊ मगह के जनप्रतिनिधि , सांसद आउ मंत्री से एकरा में लगी के अप्पन माय के बोली के करजा चुकावे के अपील कइलका ।
 मगही अकादमी के अध्यक्ष उदय शंकर शर्मा औहे पुरनका सरकारी बाधा से मगही के काज नञ् होवइ के रोना रोलका ।
उनखर व्यक्तव्य में सरकारी औपचारिकता के बंधन के ओजह से साथर्क काम नञ् होवइ के झलक हल ।
ऊ जहां चाह ऊहां राह , इच्छा शक्ति आउ जनसहजोग के बदौलत मगही के आगू लावे के पहल आउ कोय नया काजयोजना बात नञ् कहलका ।
 मगही के मानकीकरण के शुरूआत करइ के प्रस्ताव हम (उदय भारती) रखलिअइ , जे सउ के गला से नीचे नञ् उतरलइ ।
मगही अकादमी के अध्यक्ष उदय शंकर शर्मा तो ई प्रस्ताव पर ईहां तक कह देलथिन कि ई प्रस्तावे बज्रपात हे ।
ऊहां पर हम सबाल उठैलिअइ कि काहे ई बज्रपात काहे हइ?
कि सउ दिन मगही ओहे राह पर रहतइ?
एकरा में एकरूपता कहिया अइतइ ।
यदि ई तूफाने हइ?
बिल्ली के गला में घंटी बांधे जइसन काम हइ ।
हवा के रूख मोड़े जइसन काज हइ?
तऽ एकर शुरूआत के करतइ?
हम साहितकार मगही के आउ मगही रचनाकार के तुष्ट आउ संतुष्ट करइ में काहे लगल रहऽ हिअइ?
लेकिन हम्मर ई बात के सउ लोग नजरअंदाज करइत एकरा टाले के प्रयास कइलथिन ।
प्रोफेसर तरूण , डॉ. भरत , श्री मिथिलेश , उदय शंकर शर्मा सब्भे मगही के ओहे धारा में बहे देवे ले छोड़ देवे के बात कहथिन जे धारा में मगही बह रहले हे ।
हम्मर मुंह के बंद कर देवल गेल ।
लेकिन हम ई बात के पुरजोर तरीका से रखलूं कि मगही के एकरूपता आउ मानकीकरण के शुरूआत कर देवइ में कोय परेशानी नञ् हइ ।
कम से कम एकर शुरूआत तऽ करल जा सकऽ हइ ।
हां , हम्मर पक्ष में दीनबंधु , परमानंद आउ दू चार गो साहितकार खड़ा जरूर होला ।
 मगही के पढ़ाई स्कूल-कॉलेज में शुरू होवइ के बाद भी सरकार के एकरा लेल मंशा साफ नञ् रहइ के बात पर चर्चा होल ।
टीईटी के परीक्षा में पास होल अभ्यर्थी नियुक्ति अभी तलूक नञ् होवइ , मगध विश्वविद्यालय के मगही विभाग सहित मगही संस्थान के सरकारी रिक्त पद पर बहाली नञ् होवइ के सबाल खड़ा होल आउ ओकरा लेल मांग आउ आंदोलन तेज करइ के संकलप लेल गेल ।
 काजकरम के अध्यक्षता मगही अकादमी के अध्यक्ष उदय शंकर शर्मा आउ संचालन मिथिलेश जी कइलथिन ।
शुरूआत पं. नेहरू के तस्वीर पर फूल-माला चढ़ाके भेल ओकर बाद वरिष्ठ साहितकार रामचंद्र के अध्यक्षता आउ नागेंद्र शर्मा बंधु के संचालन में दीनबंधु के सरस्वती बंदना से कवि सम्मेलन शुरू होल जे सगर रात चलल ।
कृष्ण कुमार भट्टा के एकल नाट्य प्रस्तुति सबके मन मोहलक ।
गया के कवि बासुदेव के डफली आउ खंचड़ी बजा-बजा के लोकगीत गायन सराहल गेल ।
काजकरम में जयप्रकाश , अशोक समदर्शी , रंजीत , शफीक जानी नादां , दयानंद बेधड़क , नरेंद्र प्रसाद सिंह , शंभू विश्वकर्मा , जयराम देवसपुरी , वासुदेव प्रसाद , प्रेम कुमार , मुंद्रिका सिंह , जयनंदन , सच्चिदानंद सीतारे हिन्द , सूरज कुमार , दशरथ , परमानंद , चंद्रभूषण , उमेश बहादुरपुरी , अभय कुमार , नवलेश , नरेश प्रसाद , मदन शर्मा मिलाके तीन दर्जन कवि उपस्थित हलन. साहितकार , पत्रकार आउ क्षेत्र के शिक्षाविदों रात भर काजकरम के आनंद लेलथिन ।
धन्यवादज्ञापन कौलेज के प्राचार्य कइलथिन ।
आयोजन में परमानंद आउ कृष्ण कुमार भट्टा लगल हलथिन ।
मौका पर सारथी पत्रिका के वां अंक आउ श्री मिथिलेश के शेरावाली खंड काव्य के लोकार्पण भेल ।
कवि सउ के अंगवस्त्र आउ प्रशस्ति पत्र देके सम्मानित कइल गेल ।
-------------------------------------------------------------------------------------------------------------------------- मगह के आयोजन   रचनाकार के समर्थ द्रष्टा होवइ के चाहीः नरेन   नवंबर के वारिसलीगंज रेल टिसन भीर तुमड़िया बाबा भवन में अखिल भारतीय मगही मंडप के तत्वावधान में आयोजित होल साहितिक गोष्ठी आउ कवि सम्मेलन कय गो माने में महत्वपूर्ण हल. ई गोष्ठी में मगही साहित के दशा-दिशा के मंथन तऽ होवे कइल पर स्तरीय रचना लिखइ के लेल जे रचनाकार के टिप्स देल गेल ऊ मगही के विकास के साथर्क पहल साबित होत. रचना के अप्पन विधा के कसौटी पर खरा उतरइ के लेल जे तत्व , साधना आउ मेहनत के जरूरत हइ , ओकरा रेखांकित कइल गेल. खासके लोकभासा के प्रभाव , तागत आउ ओकर चिरस्थायी जीवंतता के उजागर करइत रचनाकार के अप्पन माटी से रचना निकासे के जे चरचा होल ऊ आझ के रचनाकार के जरूरत हइ. ऊ मंथन रचनाकार के लेखनी के प्रखर बनाबइ में मार्गदर्शन के काम करत.  गोष्ठी में पहुंचल कथाकार , आलोचक आउ सारथी पत्रिका के कार्यकारी संपादक नरेन जी रचना करइ के टिप्स देलका तऽ मगध विश्वविद्यालय के मगही विभागाध्यक्ष डॉ. भरत सिंह मगही पत्रकारिता के इतिहास के चरचा करइत रचनाकार के आत्ममुग्धता त्यागे आउ रचना के स्तर सुधारे के बात कहलका. नरेन जी कहलका कि रचनाकार के समर्थ द्रष्टा होवे के चाही. ऊ जेतना गहन दृष्टि से समाज के जीवन आउ परिस्थिति के देखथिन ओतने बेस उनखर रचना होतइ. माटी से जुड़के , परिवेश में बइठ के ही रचनाकार लोकभासा के समर्थ रचना करइ में सक्षम हो सकऽ हथिन. ऊ कहलथिन कि जहां तलुक यश आउ सम्मान के बात हइ तऽ लोकभासा के रचनाकार के भी ओतने ऊंचगर सम्मान आउ ख्याति मिलऽ हइ जेतना दोसर भासा के. एकर अनेगन बानगी हइ. बानगी के तौर पर ऊ रविंद्रनाथ टैगोर के साहित्य , फिलिम निदेशक सत्यजीत रे के उपलब्धी के रेखांकित करलका. कबिलाई डीस भासा में उत्कृष्ट रचना लिख के बड़गर मुकाम हासिल करइ वला चिन्मा चेबे आउ गैबियल गार्सिया जइसन रचनाकार के उदाहरण देलथिन. ऊ रचना के मांजे आउ तराशे के काम लगन से करइ आउ बार-बार करइ के जरूरत बतइलका. नरेन जी आगू कहलका कि हमन्हीं के दोसर आउ विदेशी के आधुनिकता आउ चिंतन के पीछू नञ् भटके के चाही. हम जे जीवन जी रहलूं हे , ऊ जीवन के प्रभावित करइ वला जे शक्ति हइ , ओकरा रचना के प्लाट बनाबल जाए. ई उजागर करइ के चाही कि ऊ केतना समाज के जीवन के प्रभावित कर रहल हे आउ ओकर कि परिणाम हइ?
चाहे ऊ राजनीति रहइ इया सामाजिक विसंगति ईया विद्रूपता. ई कहलका कि लोकभासा आउ लोकसंस्कृति के जड़ समाज में बड़ी गहराय तक पेसल रहऽ हइ. जे कालांतर में भी जल्दी लुप्त नञ् होबऽ हइ. समाज में बेटी के शादी आउ कय गो रीति-रिवाज के उदाहरण देलका. संस्कृति के मानव सभ्यता के विकास के मीटर से देखल जा सकऽ. उपभोक्तावादी संस्कृति आझ के विकास के औजार हइ पर ई चुनौती के सामना करइत समाज के लोकसंस्कृति आउ भासा के जीवंत रखइ के काज हमन्हीं के हइ. उपभोक्तावादी संस्कृति आवे से हम्मर माटी के संस्कृति पर कोय असर नञ् पड़तइ काहे कि केतनो बड़का सुनामी आ जा हे पर जे घास के जड़ माटी में पेसल रहऽ हइ ओकर कुच्छो नञ् बिगड़ऽ हइ. आगू नरेन जी रचनाकार के समर्थ रचना करइ के लेल अध्ययन करइ पर बल देलका , अध्ययन के मनन , विष्लेशन आउ चिंतन से प्रखरता आवऽ हइ. ऊ विश्वस्तर के मानवीय संवेदना , सेवा आउ स्वच्छ चिंतन के विभिन्न धारा के अनुवादित किताब के पढ़इ के अपील करलका. मुख्य वक्ता डॉ. भरत सिंह मगही भासा-साहित के विकास में पत्र-पत्रिका के भूमिका उ जोगदान पर विस्तृत चरचा कइलका. पत्रकारिता के शुरूआती दौर के जार्ज ग्रिगर्सन के एशियाटिक जनरस , उदंड मार्तंड , म़ॉडर्न रिव्यू , बिहार बंधु , हरिश्चंद मैगजीन , कमलेश रामायण , सरस्वती पत्रिका में मगही के रचना छपइ के इतिहास बतइलका. केशव मिश्र , बालगोविंद मिश्र , चतुर्भुज दास , परिहारी बाबा , भिक्षु काश्यप , रामबालक सिंह बालक के पत्रकारिता के चरचा कइलका. मध्यकाल आउ ओकर बाद के पत्रकारिता पर प्रकाश डालइत सतीश कुमार मिश्र के मगधाग्नि , सुरेंद्र शिल्पी , सुरेश विमल के लक्ष्मी पत्रिका , में योगेश्वर प्रसाद सिंह योगेश आउ राम नगीना सिंह मगहिया के संपादन में छपइ वाला भोर के चार अंक , डॉ. रामनंदन आउ श्रीकांत शास्त्री के पान में निकसे वला बिहान पत्रिका के एक सौ बतीस अंक , अलका मागधी के दू सौ पच्चीस से भी जादे अंक आउ अभी तलुक निरंतर चलइ के बात कहते सउ के जोगदान पर के चरचा कइलका. सूचना एंव प्रसारण मंत्रालय , दिल्ली से प्रकाशित 'आजकल ' पत्रिका लमें में सम्पत्ति आर्याणी के मगही व्याकरण के आलेख छपइ के बात बतइलका. मगही के विकास में अखबार के जोगदान के रेखांकित कइलका. आर्यावर्त्त , जनशक्ति , दिल्ली से निकसइ वला इंद्रप्रस्थ भारती आउ दोसर-दोसर अखबार में मगही के रचना छपइ के बात कहलका. श्रीकांत शास्त्री , प्रो. केसरी कुमार , मथुरा प्रसाद नवीन के रचना बराबर अखबार में छपइ के जानकारी देलका . ऊ ई मानलका कि अखबार मगही के विकास के लेल पहले भी सार्थक प्रयास कइलक हल आउ अखनी भी कर रहल हे. प्रभात खबर अखबार के गया एडिशन में नवादा जिला पन्ना पर चल रहल 'मगही के अंगना से ' आउ हिन्दुस्तान अखबार के सभ्भे एडिशन में हरेक बुध के छपइ वला अरझी-परझी कॉलम के चर्चा करइत एकरा मगही के विकास के दमदार पहल बतइलका. एकरा से जन-जन में मगही के प्रति रूची जगई आउ पढ़इ लेल प्रेरित होवे के बात कहलका. लेकिन ऊ रचनाकार के सचेत भी कइलका कि कहंइ मगही अखबार के बाजारवाद के चपेट में नञ् आ जाए. मगही के अप्पन विरासत , शैली आउ शिल्प खतम नञ् भे जाए. ऊ एकरा बचावे लेल रचनाकार के सजग रहे आउ मगही के सुगंध बिखेरे वला रचना लिखइ संदेश देलका. स्तरहीन रचना आउ हिन्गलिंश से लैश मगही लिखइ से मना कइलका.  कथाकार व सारथी पत्रिका के संपादक श्री मिथिलेश कहलका कि अखनी मगही के विकास के चरम काल हे. अखनी मगही सभ्भे विधा में समान तरह से फल-फूल रहल हे. रचनाकार दम लगाके मगही के समृद्ध कर रहला हे. किताब पर किताब निकस रहल हे. पत्र-पत्रिका छप रहल हे. ऊ नवोदित रचनाकार के रचना लिखइ के लेल उत्साहित कइलका आउ हर तरह के सहजोग देबइ के विश्वास दिलइलका. मगही भासा के विकास में अखिल भारतीय मगही मंडप के से लगल रहे के बात कहइत सारथी पत्रिका के प्रमाण देलका. ऊ प्रभात खबर के मगही के अंगना से कॉलम के सराहना कइलका आउ संपादक , ब्यूरो चीफ के कोटिशः धन्यवाद देलका. ऊ कहलका कि जनमानस तक भाषा के पहुंचाबइ के जे काज ये एगो पत्रिका नञ् कर पावऽ हइ ओकरा से कय गुणा आगू बढ़ि के ऊ काम एक दिना में अखबार के एक कॉलम कर जा हइ.  अतिथि जिला पार्षद राजीव कुमार मगही के राजनैतिक संरक्षण देवे के जरूरत के रेखांकित कइलका. अन्य कय गो वक्ता अप्पन-अप्पन विचार रखलका. अध्यक्षता शेखपुरा के वरिष्ठ साहितकार रामचंद्र जी आउ संचालन श्री मिथिलेश अपने कइलका. दोसर सत्र में कवि सम्मेलन होल जेकरा में परमेश्वरी , जयप्रकाश , उदय कुमार भारती (हम , शफीक जानी नादां , डॉ. किरण कुमारी शर्मा , जयनंदन , शंभु विश्वकर्मा , अशोक समदर्शी , प्रवीण कुमार पुटुस , दशरथ , नवलेश कुमार , कृष्ण कुमार भट्टा , उमेश प्रसाद सिंह उमा , नरेश रजपुरिया , डॉ. शंभु मगहिया , परमानंद , जटाशंकर पाठक , नुनु प्रसाद सिंह सहित नवादा , गया , शेखपुरा आउ लखीसराय के कवि कविता पाठ कइलका. संचालन नागेंद्र शर्मा बंधु जी कइलथिन.  प्रभात खबर में मगही के अंगना कॉलम से मगही के सभ्भे विधा के रचना हर दिन छपइ से मगही के नया दशा-दिशा मिलइ आउ जन-जन तक मगही के पहुंचइ के बात सभ्भे मुक्त कंठ से कहलथिन. मोका पर प्रभात खबर के सम्मानित कइल गेल. काजकरम में आवे के लेल प्रभात खबर के नवाद ब्यूरो प्रमुख अजय कुमार के बड़ी लालसा से आमंत्रित कइल गेल हल पर ऊ नञ् अइलथिन. उनखर प्रतिनिधि के रूप में सम्मान के उदय भारती (हम) ग्रहण कइलिअइ.  काजकरम में अखिल भारतीय मगही मंडप के कारकारिनी के फेन से गठन करल गेल. नागेंद्र शर्मा बंधु के अध्यक्ष , नरेश प्रसाद सिंह के उपाध्यक्ष , नवलेश के सचिव , विक्रम के संयुक्त सचिव , श्री कांत के संगठन सचिव आउ डॉ. शंभु मगहिया के प्रवक्ता मनोनीत कइल गेल. -------------------------------------------------------------------------------------------------------------------------- मगह के आयोजन   पार्वती पहाड़ पर विरासत बचाओ अभियान आउ मगही काजकरम   नवंबर के काशीचक के पारवती पहाड़ पर विरासत बचाओ अभियान के तहत मगह के धरोहर बचाओ आउ मगही काजकरम के आयोजन होल हल ।
साहितकार रामरतन प्रसाद सिंह रत्नाकर के अध्यक्षता आउ मगही पत्रिका के संपादक धनंजय श्रोत्रिय के संचालन में ऊहां पहुंचल अतिथि अप्पन उद्गार रखलथिन ।
मुख्य अतिथि बौद्धिष्ट चाइनीज टेंपल नवनालंदा महाविहार के मैनेजमेंट सचिव भंते यू पन्यालिंकारा कहथिन कि मगही सउ भासा के जननी हे ।
बुध भगवान मगही बोललथिन हल ।
एकरे से कय भासा पैदा होलइ हे ।
मगही भासा के ई विरासत बतावइक एकरा बचावे के बात कहलथिन ।
विशिष्ट अतिथि मगध विश्वविद्यालय , बोधगया के संयुक्त परीक्षा नियंत्रक डॉ. भारत भूषण कहलथिन कि लोग अप्पन संस्कृति आउ विरासत के भूल रहला हे ।
एकरा बचावे लेल संकलप लेवे के जरूरत हे ।
रामरतन सिंह रत्नाकर कहलथिन कि लोकभाषा , लोक संस्कृति आउ पुरावशेष की जानइ विना शिक्षा आउ संस्कार नञ् आवऽ हइ ।
मगही ममता , प्यार , समंवय के भाव के पुरान भासा हइ ।
विरासत बचाओ अभियान के संयोजक डॉ. अशोक प्रियदर्शी कहलका कि मगध के धरोहरे में देश- दुनिया के इतिहास छिप्पल हे ।
अनदेखी आउ उपेक्षा के कारन इतिहास धूल-धुसरित हइ ।
एकरा बचावे लेल आगे आवे के जरूरत हइ ।
 ई मोका पर मगही पत्रिका के रजत जयंती अंक के लोकार्पण कइल गेल ।
काजकरम में प्रोफेसर शिवेंद्र नारायण सिंह , समंवयक मिथिलेश कुमार सिन्हा , सहसमंवयक राजेश मंझवेकर , स्वागाध्यक्ष नरेंद्र प्रसाद सिंह , युगल किशोर प्रसाद , डॉ. किरण शर्मा , जयनंदन आदि संबोधित कइलथिन ।
दोकर सत्र में गरगदह कवि सम्मेलन होल जेकरा में जयराम देवसपुरी , नरेंद्र प्रसाद सिंह , दयाशंकर बेधड़क , चितरंजन चैनपुरा , राजकिशोर शाही , वीणा मिश्रा , प्रवीण कुमार झा , अरूण साथी , गोपाल निदोर्ष , सावन कुमार , डॉ. भागवत प्रसाद , रामनरेश सिंह , कृष्ण कुमार भट्टा , डॉ. संजय कुमार , सच्चिदानंद सितारेहिंद , दशरथ वगैरह कवियन कविता पाठ कइलथिन ।
------------------------------------------------------------------------------------------------------------------------   मगह के आयोजन   रूपौ में होल कवि के जुटान आउ सम्मेलन   दिसंबर के नवादा के रोह-रूपौ माय चामुंडा देवी मंदिर में धरोहर बचाव अभियान के तहत मगही कवि सम्मेलन होल जेकरा में मगही भाषा जिला के कवि आउ साहितकार पहुंचलथिन. काजकरम के संयोजक नरेंद्र प्रसाद सिंह , सहसंयोजक सतोश मगहिया , स्वागताध्य महेश्वरी सिंह , सह स्वागताध्यश्र प्रो. संजय कुमार हलथिन. अध्यक्षता रामरतन प्रसाद सिंह रत्नाकर आउ संचालन मगही पत्रिका के संपादक धनंजय श्रोत्रीय कइलथिन. मुख्य अतिथि शंकराचार्य स्वामी तारकेश्वरानंद सरस्वती जी महाराज आउ विशिष्ट अतिथि अनूप प्रसाद यादव जी हलन. कूरहर दीप जला के काजकरम के शुरू होल. पहुंचल नेता मोहम्मद कामरान , मनोहर पासवान , मुखिया मंजू देवी काजकरम के सराहना कइलन आउ मगही लेल ई प्रयास के वंदनीय बतइलन. मगही के उत्थान के संकलप लेल गेल. मगही के गर्व के साथ बोलइ के निहोरा कइल गेल. मंच कवि के स्मृति चिन्ह आउ अंगवस्त्रम देके सम्मानित कइल गेल. काजकरम के शुरूआत जयराम देवसपुरी शहीद के विधवा के करूण गीत से देलियो अपन सोहाग कुर्बानी गे- से शुरू होल. कवि नरेंद्र प्रसाद सिंह , चितरंजन चैनपुरा , धीरेंद्र धीरू , डॉ. रविशंकर शमार् , राजेश मंझवेकर , सुरेंद्र सिंह सुरेंद्र , प्रो. नवल किशोर शमार् , ओंकार शर्मा , डॉ. ओंकार निराला , डॉ. सच्चिदानंद प्रेमी , डॉ भागवत प्रसाद , वीणा मिश्रा , प्रवीण कुमार पंकज , मिथिलेश कुमार सिन्हा , विमला देवी , निशा कुमारी , राधा रानी , प्रो. अवध किशोर पांडेय , गोपाल निर्दोष , सच्चिदानंद सितारेहिंद , रामभजन शर्मा बटोही आउ जौरे खूमे कवियन काव्य पाठ कइलथिन. सहसंयोजक सतीश मगहिया धन्यवाद ज्ञापन कइलथिन. ------------------------------------------------------------------------------------------------------------------------  मगह के आयोजन  साहितकार वीणा मिश्रा के सम्मान   दिसंबर के वीणापाणी इंटर महाविद्यालय , बुधौल , नवादा में साहितकार वीणा मिश्रा के सम्मान में मगही पत्रिका परिवार के तरफ से समारोह आउ उनखर द्वार पर जाके पूजा करइ के काजकरम होल. मगही पत्रिका के संपादक आउ काजकरम के संयोजक धनंजय श्रोत्रीय कहलथिन कि मगही पत्रिका के साहितकार के घरे जाके ई सम्मान देबइ के काजकरम हइ. ईले लेल एकर नाम द्वार पूजा देल गेल हऽ. वीणा मिश्रा के मगही भासा लेल काज करइ के ले सम्मान देल गेल. पहुंचल मुख्य वक्ता मगध विश्व विद्यालय के मगही विभागाध्यक्ष डॉ. भरत सिंह कहलका कि मगही जन-जन के पुरान भासा हे. अउ मगहे नञ् बलुक देश के दोसर राज में भी एकर विस्तार के काम हो रहल हे. पिछलका - बरिस में ई बेस समृद्ध होल हे. साहित के सभ्भे विधा में संकलन तइयार होल हे. दोसर वक्ता गण कहलथिन कि नवादा मगही भासा लेल उपजाऊ जमीन रहल हे. कय गो लेखक आउ कवि नवादा के धरती पर पैदा होलन आउ मगही के दशा-दिशा देलका. मगही पत्र-पत्रिका आउ किताब भी ईहां से निकस रहल हे. काजकरम में डॉ. ओंकार निराला , डॉ. शिवेद्र नारायण सिंह , डॉ. संजय कुमार , राजेश मंझवेकर , डॉ. रीना कुमारी , चितरंजन चैनपुरिया , नरेंद्र प्रसाद सिंह , नीशा कुमारी , राधा रानी , ओंकार शर्मा , शैलेद्र कुमार प्रसून , प्रो. अवध किशोर प्रसाद , युगल किशोर मिश्र आउ कय गो कवि कविता सुनइलथिन. धन्यवाद देबइत वीणा मिश्रा कहलथिन कि ऊ अनथक मगही के सेवा करइत रहतन. ई सम्मान खाली हम्मर नञ् बलुक मगही के ऊ सभ्भे रचनाकार के हे जे मगही के सेवा में दिन-रात लगल हथिन. -------------------------------------------------------------------------------------------------------------------------- रचना साभार लेल गेल –  मगही पत्रिका , सारथी(मगही पत्रिका) , मगही संवाद , पाटलि ।
 पत्रिका से जुड़ल जरूरी बात  रचना मगही साहित के प्रचार-प्रसार के लेल ईहाँ रखल गेल हऽ. कौनो आपत्ति होवे पर हटा देल जात. मगही देश-विदेश जन-जन तलुक पहुंचे , ई प्रयास में सब्भे के सहजोग के जरूरत हइ.  निहोरा  * रचना भेजे में संकोच नञ् करथिन , रचना सहर्ष स्वीकार करल जितै.  * मगहिया भाय-बहिन से निहोरा हइ कि मगही साहित के समृद्ध करे ले कलम उठाथिन आऊ मगही के अप्पन मुकाम हासिल करे में जी-जान से सहजोग करथिन.  * मगही मनभावन पर सनेस आऊ प्रतिक्रिया भेजे घड़ी अप्पन ई-मेल पता जरूर लिखल जाय , ताकि ओकर जबाब भेजे में कोय असुविधा नञ् होवै.  * मगही मनभावन ले रचना ई-मेल से इया फैक्स से हिन्दी मगही साहित्यिक मंच 'शब्द साधक ' के कारजालय , हिसुआ पहुँचावल जा सकऽ हे.  शब्द साधक हिन्दी मगही साहित्यिक मंच हिसुआ , नवादा (बिहार)  shabdsadhak@gmail.com फैक्स के न.- -  http// : magahimanbhavan.blogspot.com             प्रस्तुतकर्ता Kavi Uday Bharti पर : pm कोई टिप्पणी नहीं : इसे ईमेल करेंइसे ब्लॉग करें !
Twitter पर साझा करेंFacebook पर साझा करेंPinterest पर साझा करें लेबल : मगही साहित्य ई-पत्रिका अंक-१६ पुराने पोस्ट मुख्यपृष्ठ सदस्यता लें संदेश (Atom) मगही मनभावन , अनुक्रम   ६ ()  मगही साहित्य ई -पत्रिका अंक १ ()  मगही साहित्य ई-पत्रिका अंक-१० ()  मगही साहित्य ई-पत्रिका अंक-११ ()  मगही साहित्य ई-पत्रिका अंक-१२ ()  मगही साहित्य ई-पत्रिका अंक-१३ ()  मगही साहित्य ई-पत्रिका अंक-१४ ()  मगही साहित्य ई-पत्रिका अंक-१५ ()  मगही साहित्य ई-पत्रिका अंक-१६ ()  मगही साहित्य ई-पत्रिका अंक-२ ()  मगही साहित्य ई-पत्रिका अंक-३ ()  मगही साहित्य ई-पत्रिका अंक-४ ()  मगही साहित्य ई-पत्रिका अंक-५ ()  मगही साहित्य ई-पत्रिका अंक-७ ()  मगही साहित्य ई-पत्रिका अंक-८ ()  मगही साहित्य ई-पत्रिका अंक-९ ()  रिपोर्ट ()  समाचार ()  मेरे बारे में मेरी फ़ोटो  Kavi Uday Bharti  शिक्षा : बी० एससी० , बी० एड० ।
पेशा : केबल नेटवर्क एंव व्यवसाय , विशेष : टीवी इंजीनियर ।
कार्य-कलाप : पत्रकारिता - संवाददाता - राष्ट्रीय सहारा (पूर्व में) , वर्तमान में प्रभात खबर में ।
व्यंग्य कॉलम लेखन- दैनिक जागरण व अन्य पत्र में ।
संपादन - चेतना पत्रिका , हिसुआ की किलकारी , राज स्वर , मगही मनभावन ( ई- पत्रिका मासिक) ।
संयुक्त और सहसंपादन - नवउन्मेष , दृष्टि , मगही पत्रिका व अन्य पत्र पत्रिकाएँ ।
साहित्यिक कार्य : व्यंग्य काव्य लेखन , राष्ट्रीय व अन्य मंचो पर काव्यपाठ ।
सदस्य : मगही अकादमी बिहार , पटना ।
सम्मान : शैल चतुर्वेदी सम्मान , काका हाथरसी सम्मान , प्रो० गायत्री सम्मान , दिनकर सम्मान , मगही कोकिल जयराम सम्मान , बिहार केसरी श्रीकृष्ण सम्मान २०११ ।
 मेरा पूरा प्रोफ़ाइल देखें समर्थक कुल दृश्य मगही मनभावन लोकप्रिय सूची   मगही साहित्य ई-पत्रिका अंक-२  मगही साहित्य ई-पत्रिका अंक-२ मगही मनभावन मगही साहित्य ई-पत्रिका अंक - २ माह- अक्टूबर २०११ -------------------.  मगही साहित्य ई-पत्रिका अंक-४  मगही साहित्य ई-पत्रिका अंक-४ मगही मनभावन मगही साहित्य ई-पत्रिेका वर्ष-१ अंक-४ माह.  मगही साहित्य ई-पत्रिका अंक-३  मगही साहित्य ई-पत्रिका अंक-३ मगही मनभावन मगही साहित्य ई-पत्रिका अंक-३ .  मगही साहित्य ई-पत्रिका अंक-१५  मगही साहित्य ई-पत्रिका अंक-१५ मगही मनभावन मगही साहित्य ई-पत्रिेका वर्ष - ४ अंक - १५ सित.  मगही साहित्य ई-पत्रिका अंक-५ , ६  मगही साहित्य ई-पत्रिका अंक-५ , ६ मगही मनभावन मगही साहित्य ई-पत्रिेका वर्ष-२ अंक-५ , ६ माह-जनवरी , फरवरी २०१२ .  मगही साहित्य ई-पत्रिका अंक-८  मगही साहित्य ई-पत्रिका अंक-८ मगही मनभावन मगही साहित्य ई-पत्रिेका वर्ष - २ अंक - ८ .  मगही साहित्य ई -पत्रिका अंक १  मगही मनभावन मगही साहित्य ई-पत्रिका - वर्ष- अंक - माह - सितम्बर --------.  मगही साहित्य ई-पत्रिका अंक-१४  मगही साहित्य ई-पत्रिका अंक-१४ मगही मनभावन मगही साहित्य ई-पत्रिेका वर्ष - ३ अंक - १४ .  हिसुआ में हुआ मगही कवि सम्मेलन  हिसुआ में हुआ मगही कवि सम्मेलन श्रोताओं ने उठाया आनंद http : //prabhatkhabar.com/node/.  अब इंटरनेट पर मगही ई-पत्रिका  अब इंटरनेट पर मगही ई-पत्रिका Sep , : pm हिसुआ (नवादा) , निज प्रतिनिधि : मगही ई-पत्रिका मगही भाषा के विकास में मील का पत्थर साबित होगा ।
.  तिथि   ▼ ()  ▼ December ()  ▼ Dec ()  बच्चों ने बिखेरा मगही माटी का रंग  ► November ()  ► April ()   ► ()   ► ()   ► ()   ► ()  Text selection Lock by Hindi Blog Tips  Kavi Uday Bharti. ऑसम इंक. थीम. molotovcoketail के थीम चित्र. Blogger द्वारा संचालित.  