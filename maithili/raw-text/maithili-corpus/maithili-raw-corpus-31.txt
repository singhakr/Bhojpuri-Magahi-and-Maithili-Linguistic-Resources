वचन मनुष्‍य बनलाह शुरू मे वचन रहथि ।
वचन परमेश्‍वरक संग छलाह , और अपने परमेश्‍वर छलाह ।
तँ वैह शुरू मे परमेश्‍वरक संग छलाह ।
वचने द्वारा सभ वस्‍तु उत्‍पन्‍न कयल गेल , और जे किछु उत्‍पन्‍न भेल ओहि मे सँ एकोटा वस्‍तु हुनका बिना उत्‍पन्‍न नहि भेल ।
हुनका मे जीवन छल , और ई जीवन मनुष्‍यक लेल इजोत छल ।
इजोत अन्‍हार मे प्रकाश दैत अछि , और अन्‍हार ओहि पर कहियो विजयी नहि भेल अछि ।
परमेश्‍वर द्वारा पठाओल गेल एक आदमी अयलाह , जिनकर नाम यूहन्‍ना छलनि ।
ओ गवाहीक लेल अयलाह , ओहि इजोतक विषय मे गवाही देबाक लेल , जाहि सँ हुनका द्वारा सभ लोक विश्‍वास करय ।
ओ अपने ओ इजोत नहि छलाह , बल्‍कि ओहि इजोतक सम्‍बन्‍ध मे गवाही देबाक लेल आयल छलाह ।
ओ इजोत वास्‍तविक इजोत छलाह , जे प्रत्‍येक मनुष्‍य केँ प्रकाशित करैत छथि ।
और ओ इजोत संसार मे आबि रहल छलाह ।
ओ संसार मे छलाह , संसार हुनका द्वारा बनाओल गेल छल , तैयो संसार हुनका नहि चिन्‍हलकनि ।
ओ अपना ओहिठाम अयलाह , मुदा हुनकर अपन लोक हुनका स्‍वीकार नहि कयलकनि ।
तैयो जे सभ हुनका स्‍वीकार कयलक , अर्थात् जे सभ हुनका पर विश्‍वास कयलक , तकरा सभ केँ ओ परमेश्‍वरक सन्‍तान बनबाक अधिकार देलथिन ।
ओ सभ ने मनुष्‍यक वंशज सँ जनमल , ने शारीरिक इच्‍छा सँ , और ने कोनो पुरुषक कल्‍पना सँ , बल्‍कि परमेश्‍वर द्वारा जनमल ।
वचन मनुष्‍य बनि गेलाह , और कृपा आ सत्‍य सँ परिपूर्ण भऽ , हमरा सभक बीच मे निवास कयलनि ।
हम सभ हुनकर एहन महिमा देखलहुँ जेना पिताक एकलौता पुत्रक महिमा ।
यूहन्‍ना हुनका विषय मे ई गवाही दऽ कऽ जोर सँ कहलनि , "यैह छथि जिनका बारे मे हम कहैत छलहुँ जे , ओ जे हमरा बाद अबैत छथि , से हमरा सँ श्रेष्‍ठ छथि , किएक तँ हमर जन्‍मो सँ पहिने ओ छलाह" ।
हुनकर परिपूर्णता मे सँ हमरा सभ गोटे केँ कृपा भेटल अछि , हँ , आशिष पर आशिष ।
कारण , धर्म-नियम मूसा द्वारा देल गेल , मुदा कृपा और सत्‍य यीशु मसीह द्वारा आयल ।
परमेश्‍वर केँ केओ कहियो नहि देखने छनि ।
मुदा एकलौता पुत्र , जे अपने परमेश्‍वर छथि , और जे पिताक संगति मे रहैत छथि , वैह हुनका प्रगट कयने छथिन ।
यूहन्‍नाक गवाही (मत्ती : - ; मरकुस : - ; लूका : -) यूहन्‍नाक गवाही ई छनि ।
यरूशलेम शहर सँ यहूदी लोकनि पुरोहित आ मन्‍दिरक सेवक सभ केँ हुनका लग ई पुछबाक लेल पठा देलनि जे , "अहाँ के छी"?
तँ यूहन्‍ना अस्‍वीकार नहि कयलनि , ओ खुलि कऽ मानि लेलनि जे , "हम उद्धारकर्ता-मसीह नहि छी" ।
ओ सभ हुनका सँ पुछलथिन , "तँ की , अहाँ एलियाह छी"?
ओ उत्तर देलथिन , "हम से नहि छी" ।
"की अहाँ परमेश्‍वरक ओ प्रवक्‍ता छी जे आबऽ वला छथि"?
ओ जबाब देलथिन , "नहि" ।
तखन ओ सभ हुनका फेर पुछलथिन , "तखन अहाँ छी के?
कहू ने जाहि सँ हमरा सभ केँ जे पठौलनि तिनका सभ केँ किछु उत्तर दऽ सकबनि ।
अपना विषय मे अहाँ की कहैत छी"?
ओ उत्तर देलथिन , "जहिना परमेश्‍वरक प्रवक्‍ता यशायाह कहलनि , हम 'एक स्‍वर ' छी जे 'निर्जन क्षेत्र मे जोर सँ आवाज दऽ रहल अछि जे , प्रभुक आगमनक लेल बाट सोझ बनाउ ।
'"तखन फरिसी सभ द्वारा पठाओल गेल लोक सभ मे सँ किछु गोटे हुनका सँ पुछलकनि , "अहाँ जँ उद्धारकर्ता-मसीह नहि छी , आ ने एलियाह आ ने ओ प्रवक्‍ता , तँ अहाँ बपतिस्‍मा किएक दैत छी"?
यूहन्‍ना हुनका सभ केँ उत्तर देलथिन , "हम पानि सँ बपतिस्‍मा दैत छी , मुदा अहाँ सभक बीच मे एक व्‍यक्‍ति ठाढ़ छथि जिनका अहाँ सभ नहि चिन्‍हैत छियनि ।
ओ वैह छथि जे हमरा बाद अबैत छथि , और हम हुनकर जुत्तो खोलऽ जोगरक नहि छी" ।
ई सभ बात यरदन नदीक ओहि पार बेतनिया गाम मे भेल , जाहिठाम यूहन्‍ना बपतिस्‍मा दैत रहथि ।
यीशु—परमेश्‍वरक बलि-भेँड़ा दोसरे दिन यूहन्‍ना यीशु केँ अपना दिस अबैत देखि बजलाह , "देखू !
ई परमेश्‍वरक बलि-भेँड़ा छथि जे संसारक पाप उठा कऽ लऽ जाइत छथि ।
ई वैह छथि जिनका विषय मे हम कहलहुँ जे , हमरा बाद मे एक व्‍यक्‍ति अबैत छथि जे हमरा सँ श्रेष्‍ठ छथि किएक तँ हमर जन्‍मो सँ पहिनहि ओ छलाह ।
हमहूँ हुनका नहि चिन्‍हैत छलहुँ , मुदा हम पानि सँ बपतिस्‍मा दैत एहि लेल अयलहुँ जे ओ अपन इस्राएली लोक पर प्रगट होथि" ।
यूहन्‍ना ई गवाही देलनि , "हम परमेश्‍वरक आत्‍मा केँ आकाश सँ परबा जकाँ उतरैत आ हुनका पर टिकैत देखलहुँ ।
हम अपने तँ हुनका नहिए चिन्‍हितहुँ , मुदा जे हमरा पानि सँ बपतिस्‍मा देबऽ लेल पठौलनि , से हमरा कहने छलाह जे , 'जिनका पर तोँ आत्‍मा केँ उतरैत और टिकैत देखबह , वैह छथि जे पवित्र आत्‍मा सँ बपतिस्‍मा देताह ।
' हम ई बात देखने छी और गवाही दैत छी जे ई परमेश्‍वरक पुत्र छथि" ।
यीशुक सभ सँ पहिलुका शिष्‍य सभ फेर दोसरे दिन यूहन्‍ना अपन शिष्‍य मे सँ दू गोटेक संग ओहिठाम ठाढ़ छलाह ।
यीशु केँ ओहि दऽ कऽ जाइत देखि ओ कहलनि , "देखू !
परमेश्‍वरक बलि-भेँड़ा" !
ई बात सुनि दूनू शिष्‍य यीशुक पाछाँ लागि गेलनि ।
यीशु घूमि कऽ हुनका सभ केँ पाछाँ अबैत देखि कहलथिन , "अहाँ सभ की चाहैत छी"?
ओ सभ हुनका कहलथिन , "रब्‍बी , "(जकर अर्थ अछि "गुरुजी") , "अहाँ कतऽ ठहरल छी"?
ओ हुनका सभ केँ उत्तर देलथिन , "चलू देखि लिअ" ।
तखन ओ सभ जा कऽ देखि लेलनि जे ओ कतऽ ठहरल छथि , आ ओहि दिन हुनका संग रहलाह ।
ओ समय लगभग चारि बजे साँझक छल ।
ई दूनू जे यूहन्‍नाक बात सुनि कऽ यीशुक पाछाँ भऽ चलल रहथि , ओहि मे सँ एक अन्‍द्रेयास छलाह , सिमोन पत्रुसक भाय ।
ओ तुरत अपन भाय सिमोन सँ भेँट कऽ हुनका कहलथिन , "हमरा सभ केँ उद्धारकर्ता-मसीह भेटलाह" ।
(⌞यूनानी भाषा मे⌟ "मसीह"केँ "ख्रिष्‍ट"कहल जाइत अछि ।
) ओ हुनका यीशु लग अनलथिन ।
यीशु हुनका ध्‍यानपूर्बक देखि कहलथिन , "अहाँ सिमोन , यूहन्‍नाक बालक छी ।
अहाँक नाम 'कैफा ' होयत"(अर्थात् "पत्रुस" ।
दोसरे दिन यीशु गलील प्रदेश जयबाक निश्‍चय कयलनि ।
तखन हुनका फिलिपुस भेँट भेलनि ।
ओ हुनका कहलथिन , "हमरा पाछाँ आउ" ।
अन्‍द्रेयास और पत्रुस जकाँ , फिलिपुस सेहो बेतसैदा नगरक निवासी छलाह ।
फिलिपुस नथनेल सँ भेँट कऽ कऽ कहलथिन , "हमरा सभ केँ ओ भेटलाह जिनका विषय मे मूसा धर्म-नियम मे लिखने छथि आ जिनका विषय मे परमेश्‍वरक प्रवक्‍ता सभ सेहो लिखने छथि ।
ओ छथि यूसुफक बेटा , नासरतक निवासी यीशु" ।
"नासरत"?
नथनेल बाजि उठलाह ।
"की नासरत सँ किछुओ नीक आबि सकैत छैक"?
फिलिपुस हुनका कहलथिन , "चलि कऽ देखि लिअ" ।
यीशु नथनेल केँ अपना लग अबैत देखि कहलथिन , "देखू !
ई एक सही इस्राएली छथि , जिनका मे कोनो छल-प्रपंच नहि" !
नथनेल हुनका कहलथिन , "अहाँ हमरा कोना चिन्‍हैत छी"?
यीशु उत्तर देलथिन , "एहि सँ पहिनहि जे फिलिपुस अहाँ केँ बजौलनि , हम अहाँ केँ अंजीरक गाछ तर देखने छलहुँ" ।
एहि पर नथनेल बजलाह , "गुरुजी !
अहाँ परमेश्‍वरक पुत्र छी !
अहाँ इस्राएलक राजा छी" ।
यीशु हुनका कहलथिन , "की अहाँ एहि लेल ई बात विश्‍वास करैत छी जे हम अहाँ केँ कहलहुँ जे अंजीर गाछ तर अहाँ केँ देखने छलहुँ?
अहाँ एहू सँ पैघ बात सभ देखब" ।
तखन हुनका इहो कहलथिन , "हम अहाँ सभ केँ विश्‍वास दिअबैत छी जे अहाँ सभ स्‍वर्ग केँ खुजल आ परमेश्‍वरक स्‍वर्गदूत सभ केँ मनुष्‍य-पुत्र पर ऊपर चढ़ैत आ नीचाँ उतरैत देखब" ।
यीशु विवाहक उत्‍सव मे एहि बातक तेसरे दिन गलील प्रदेशक काना नामक गाम मे विवाह छल ।
ओहिठाम यीशुक माय छलीह , और यीशु आ हुनकर शिष्‍य सभ सेहो विवाह मे निमन्‍त्रित छलाह ।
अंगूरक मदिरा घटला पर माय यीशु केँ कहलथिन , "हिनका सभ केँ आब मदिरा नहि छनि" ।
यीशु हुनका कहलथिन , "अहाँ हमरा ई किएक कहैत छी?
हमर समय एखन नहि आयल अछि" ।
तखन हुनकर माय बारिक सभ केँ कहलनि , "ई जे किछु तोरा सभ केँ कहथुन से करिहह" !
लग मे यहूदी सभक रीतिक अनुसार शुद्ध करबाक लेल छओटा पाथरक घैल राखल छल ।
प्रत्‍येक मे करीब सौ-सवासौ लीटर अँटैत छल ।
यीशु बारिक सभ केँ कहलथिन , "घैल सभ मे पानि भरि दहक" ।
ओ सभ घैल केँ कानो-कान भरि देलक ।
तखन ओकरा सभ केँ कहलथिन , "आब किछु निकालि कऽ भण्‍डारी केँ दऽ अबहुन" ।
ओ सभ दऽ आयल , और भण्‍डारी ओहि पानि केँ चिखलनि जे आब मदिरा बनि गेल छल ।
हुनका नहि बुझल छलनि जे ई मदिरा कतऽ सँ आबि गेल (मुदा बारिक सभ जे पानि निकालने छल , तकरा सभ केँ बुझल छलैक) , तेँ भण्‍डारी वर केँ बजा कऽ कहलथिन , "सभ आदमी तँ बढ़ियाँ वला मदिरा पहिनहि परसैत अछि , और बाद मे जखन लोक सभ बहुते पिबि लेने रहैत अछि तखने साधारण वला परसैत अछि , मुदा अहाँ बढ़ियाँ वला एखनो धरि रखनहि छलहुँ" !
एहि तरहेँ गलीलक काना गाम मे यीशु अपन चमत्‍कारपूर्ण चिन्‍ह सभ शुरू कऽ कऽ अपन महिमा प्रगट कयलनि और हुनकर शिष्‍य सभ हुनका पर विश्‍वास कयलनि ।
एकरा बाद यीशु अपन माय , भाय और शिष्‍य सभक संग कफरनहूम नगर गेलाह और ओहिठाम किछु दिन रहलाह ।
यीशु मन्‍दिर मे (मत्ती : - ; मरकुस : - ; लूका : -) यहूदी सभक फसह-पाबनि लग अयला पर यीशु यरूशलेम चल गेलाह ।
मन्‍दिर मे ओ लोक सभ केँ गाय-बड़द , भेँड़ा और परबा बेचैत और टेबुल पर बैसल पैसा भजबऽ वला सभ केँ पैसा भजबैत देखलनि ।
ई देखि यीशु रस्‍साक कोड़ा बना कऽ सभ केँ मन्‍दिर मे सँ बाहर भगा देलथिन , भेँड़ा और माल-जाल केँ सेहो ।
पाइ भजबऽ वला सभक सिक्‍का छिड़िया कऽ ओकरा सभक टेबुल उनटा देलथिन ।
परबा बेचऽ वला सभ केँ ओ कहलथिन , "एहि सभ केँ एतऽ सँ तुरत लऽ जाह !
हमर पिताक घर केँ बजार नहि बनाबह" !
तखन हुनकर शिष्‍य सभ केँ धर्मशास्‍त्रक ई लेख मोन पड़लनि जे , "हे परमेश्‍वर , अहाँक घरक लेल हमर धुनि हमरा खा जायत" ।
तखन यहूदी सभ हुनका कहलथिन , "ई सभ करबाक अधिकारक प्रमाण देबाक लेल अहाँ हमरा सभ केँ कोन चिन्‍ह देखायब"?
यीशु उत्तर देलथिन , "एहि मन्‍दिर केँ ढाहि दिअ और हम एकरा तीन दिन मे फेर ठाढ़ कऽ देब" ।
एहि पर यहूदी सभ जबाब देलथिन , "एहि मन्‍दिर केँ बनाबऽ मे हमरा सभ केँ छियालिस वर्ष लागल , और की अहाँ एकरा तीन दिन मे फेर ठाढ़ कऽ देब" !
मुदा यीशु जाहि मन्‍दिरक बारे मे बाजल छलाह , से हुनकर देह छलनि ।
तेँ बाद मे जखन ओ मरलाक बाद जीबि उठलाह तँ शिष्‍य सभ हुनकर एहि कथन केँ स्‍मरण कयलनि ।
तखन ओ सभ धर्मशास्‍त्रक लेख केँ और यीशुक बात केँ विश्‍वास कयलनि ।
जखन यीशु फसह-भोजक समय मे यरूशलेम मे छलाह , तँ बहुत लोक हुनकर चमत्‍कारपूर्ण चिन्‍ह सभ जे ओ देखबैत छलाह , तकरा देखि कऽ हुनका पर विश्‍वास कयलकनि , मुदा यीशु अपना केँ ओकरा सभक भरोस पर नहि छोड़लनि , कारण सभ मनुष्‍य केँ ओ जनैत छलाह ।
मनुष्‍यक बारे मे हुनका ककरो द्वारा कोनो साक्षीक आवश्‍यकता नहि छलनि , किएक तँ ओ अपने जनैत छलाह जे मनुष्‍यक मोन मे की बात होइत छैक ।
 नव जन्‍मक उपदेश फरिसी सभ मे सँ एक निकोदेमुस नामक आदमी छलाह , जे यहूदी सभक धर्मसभाक सदस्‍य छलाह ।
एक राति ओ यीशु लग आबि कऽ कहलथिन , "गुरुजी , हम सभ जनैत छी जे अपने परमेश्‍वर द्वारा पठाओल गेल गुरु छी , कारण जँ परमेश्‍वर संग नहि रहितथि तँ अपने जे चमत्‍कारपूर्ण चिन्‍ह सभ देखा रहल छी , से केओ नहि देखा सकैत" ।
यीशु हुनका उत्तर देलथिन , "हम अहाँ केँ सत्‍ये कहैत छी जे , जाबत तक केओ नव जन्‍म नहि लेत ताबत तक ओ परमेश्‍वरक राज्‍य नहि देखि सकत" ।
निकोदेमुस हुनका कहलथिन , "केओ बूढ़ भऽ कऽ कोना जन्‍म लेत?
की ओ मायक गर्भ मे दोसर बेर प्रवेश कऽ फेर जन्‍म लऽ सकत?
" !
यीशु उत्तर देलथिन , "हम अहाँ केँ विश्‍वास दिअबैत छी जे , जाबत तक केओ जल और आत्‍मा सँ जन्‍म नहि लेत ताबत तक ओ परमेश्‍वरक राज्‍य मे प्रवेश नहि कऽ सकत ।
मनुष्‍य तँ खाली शारीरिक जन्‍म दैत अछि , मुदा पवित्र आत्‍मा आत्‍मिक जन्‍म दैत छथि ।
तेँ एहि सँ आश्‍चर्य नहि मानू जे हम अहाँ केँ कहलहुँ जे अहाँ सभ केँ नव जन्‍म लेबऽ पड़त ।
हवा जतऽ चाहैत अछि ततऽ बहैत अछि ।
ओकर आवाज सुनैत छी लेकिन कतऽ सँ आबि रहल अछि वा कतऽ जा रहल अछि से नहि जानि सकैत छी ।
जे आत्‍मा सँ जन्‍म लैत अछि , तकरो एहिना होइत छैक" ।
निकोदेमुस हुनका कहलथिन , "ई सभ बात कोना भऽ सकैत अछि"?
यीशु उत्तर देलथिन , "अहाँ इस्राएलक गुरु छी , आ ई बात नहि बुझैत छी? !
हम अहाँ केँ सत्‍ये कहैत छी जे , जे बात हम जनैत छी , वैह बात बजैत छी , मुदा तैयो अहाँ सभ हमरा गवाही केँ स्‍वीकार नहि करैत छी ।
जखन हम अहाँ केँ पृथ्‍वी परक बात कहैत छी और अहाँ विश्‍वास नहि करैत छी , तँ स्‍वर्गक बात जँ कहब तँ अहाँ केँ कोना विश्‍वास होयत?
केओ स्‍वर्ग मे उपर नहि चढ़ल अछि ; वैहटा चढ़ल छथि जे स्‍वर्ग सँ उतरल छथि , अर्थात् मनुष्‍य-पुत्र ।
जहिना मूसा निर्जन क्षेत्र मे पित्तरिक साँप केँ ऊपर लटका देलनि , तहिना मनुष्‍य-पुत्र केँ सेहो अवश्‍य ऊपर लटकाओल जयतनि जाहि सँ जे केओ हुनका पर विश्‍वास करत से अनन्‍त जीवन प्राप्‍त करत ।
"हँ , परमेश्‍वर संसार सँ एहन प्रेम कयलनि जे ओ अपन एकमात्र बेटा केँ दऽ देलनि , जाहि सँ जे केओ हुनका पर विश्‍वास करैत अछि से नाश नहि होअय , बल्‍कि अनन्‍त जीवन पाबय ।
परमेश्‍वर तँ अपना बेटा केँ संसार मे एहि लेल नहि पठौलनि जे ओ संसार केँ दोषी ठहरबथि , बल्‍कि एहि लेल जे हुनका द्वारा संसारक उद्धार होअय ।
जे व्‍यक्‍ति हुनका पर विश्‍वास करैत अछि से दोषी नहि ठहराओल जाइत अछि , मुदा जे व्‍यक्‍ति हुनका पर विश्‍वास नहि करैत अछि , से दोषी ठहराओल जा चुकल अछि , किएक तँ ओ परमेश्‍वरक एकलौता बेटा पर विश्‍वास नहि कयने अछि ।
दोष एहि मे भेल , जे संसार मे इजोत आबि गेल और लोक केँ इजोतक बदला अन्‍हारे नीक लगलैक , कारण ओकर काज अधलाहे होइत छलैक ।
जे अधलाह काज करैत अछि से इजोत सँ घृणा करैत अछि और इजोत लग नहि अबैत अछि जाहि सँ ओकर काज कतौ प्रगट नहि भऽ जाइक ।
मुदा जे सत्‍य पर चलैत अछि से इजोत लग अबैत अछि जाहि सँ ई प्रगट भऽ जाय जे ओ जे किछु कयने अछि से परमेश्‍वरक इच्‍छाक अनुसार कयने अछि" ।
यीशुक विषय मे बपतिस्‍मा देबऽ वला यूहन्‍नाक गवाही एकरबाद यीशु अपन शिष्‍य सभक संग यहूदियाक देहात जा कऽ हुनका सभक संग रहलाह और लोक केँ बपतिस्‍मा देबऽ लगलाह ।
यूहन्‍ना सेहो शालीम लग एनोन गाम मे बपतिस्‍मा दैत छलाह , कारण ओतऽ पानि बहुत छल , और लोक सभ हुनका लग आबि कऽ बपतिस्‍मा लैत छल ।
(ओहि समय मे यूहन्‍ना जहल मे नहि राखल गेल छलाह ।
) तँ यूहन्‍नाक शिष्‍य कोनो एकटा यहूदीक संग शुद्ध करबाक रीतिक विषय मे वाद-विवाद करऽ लगलाह ।
ओ सभ यूहन्‍ना लग आबि कऽ कहलनि , "गुरुजी , ओ जे यरदन नदीक ओहि पार अहाँक संग छलाह , जिनका बारे मे अहाँ गवाही देलहुँ , से आब बपतिस्‍मा दऽ रहल छथि और सभ लोक हुनके लग जा रहल अछि" ।
एहि पर यूहन्‍ना उत्तर देलथिन , "मनुष्‍य किछुओ प्राप्‍त नहि कऽ सकैत जँ परमेश्‍वर सँ नहि देल जाइत ।
अहाँ सभ अपने हमर गवाह छी जे हम कहलहुँ जे , उद्धारकर्ता-मसीह हम नहि छी , बल्‍कि हम हुनका सँ आगाँ पठाओल गेल छी ।
कनियाँ वरे केँ छनि ।
वरक मित्र , जे वरक प्रतीक्षा मे ठाढ़ भऽ कऽ सुनैत अछि , से वरक आवाज सुनि बड्ड आनन्‍दित होइत अछि ।
तेँ हमर ई आनन्‍द आब पूर्ण भऽ गेल अछि ।
ई जरूरी अछि जे ओ बढ़ैत रहथि आ हम घटैत रही ।
"जे ऊपर सँ आयल छथि से आओर सभ सँ पैघ छथि ।
जे पृथ्‍वी सँ अछि से पृथ्‍विएक अछि और खाली पृथ्‍वी वला बात सभ कहैत अछि ।
जे स्‍वर्ग सँ अबैत छथि वैह आओर सभ सँ पैघ छथि , और जे बात ओ देखने छथि और सुनने छथि , तकरे गवाही दैत छथि ।
मुदा केओ हुनका गवाही केँ स्‍वीकार नहि करैत अछि ।
जे व्‍यक्‍ति हुनका गवाही केँ स्‍वीकार कयने अछि , से एहि बात पर अपन छाप लगा देने अछि जे परमेश्‍वर सत्‍य छथि , कारण जिनका परमेश्‍वर पठौने छथिन , से वैह बात कहैत छथि जे परमेश्‍वर कहैत छथि ।
हुनका परमेश्‍वर अपन आत्‍मा , बिना नापि-जोखि कऽ दैत छथिन ।
पिता पुत्र सँ प्रेम करैत छथि और हुनके हाथ मे सभ किछु दऽ देने छथिन ।
जे पुत्र पर विश्‍वास करैत अछि , तकरा अनन्‍त जीवन छैक ।
जे पुत्र केँ नहि मानैत अछि , से ओहि जीवन केँ नहि देखत—ओकरा पर परमेश्‍वरक क्रोध रहैत अछि" ।
 सामरी स्‍त्री और यीशुक जीवन-जल जखन प्रभु केँ पता लगलनि जे फरिसी सभ सुनलनि अछि जे यीशु यूहन्‍ना सँ बेसी शिष्‍य केँ बनबैत छथि और बपतिस्‍मा दैत छथि (ओना तँ यीशु अपने नहि , बल्‍कि हुनकर शिष्‍य सभ बपतिस्‍मा दैत छलाह) , तखन ओ यहूदिया प्रदेश छोड़ि कऽ फेर गलील प्रदेशक लेल विदा भऽ गेलाह ।
रस्‍ता मे हुनका सामरिया प्रदेश भऽ कऽ जाय पड़लनि ।
ओ सामरिया मे सुखार नगर पहुँचलाह ।
ई नगर ओहि खेत लग अछि जे याकूब अपना बेटा यूसुफ केँ देने छलाह ।
ओतऽ याकूबक इनार छल , और यीशु यात्रा सँ थाकि कऽ इनार पर बैसि रहलाह ।
ई दुपहरियाक समय छल ।
ताबते मे एक सामरी स्‍त्री पानि भरऽ आयल ।
यीशु ओकरा कहलथिन , "हमरा पानि पिबऽ लेल दैह" ।
हुनकर शिष्‍य सभ भोजनक सामान किनबाक लेल नगर मे गेल छलाह ।
सामरी स्‍त्री कहलकनि , "अपने यहूदी भऽ कऽ हमरा सामरी स्‍त्री सँ कोना पानि मँगैत छी"?
(कारण , यहूदी सभ सामरी लोक सँ कोनो सम्‍पर्क नहि रखैत अछि ।
) यीशु उत्तर देलथिन , "जँ तोँ परमेश्‍वरक वरदान केँ जनितह , और ई जनितह जे ओ के छथि जे तोरा कहैत छथुन जे पिबऽ लेल दैह , तँ तोँही हुनके सँ मँगितह और ओ तोरा जीवनक जल दितथुन" ।
स्‍त्री बाजल , "मालिक , पानि भरऽ लेल अपने केँ डोलो तक नहि अछि , और इनार गहींर अछि ।
ई जीवनक जल अपने लग आओत कतऽ सँ?
की अपने हमरा सभक पुरखा याकूब सँ पैघ छी?
ओ तँ हमरा सभ केँ ई इनार प्रदान कयलनि , जाहि मे सँ ओ अपने और हुनकर बालक सभ पिलनि और माल-जाल सभ सेहो पिलक" ।
यीशु बजलाह , "जे ई पानि पीत , तकरा फेर पियास लगतैक , मुदा जे ओ जल पीत जे हम देबैक , तकरा कहियो फेर पियास नहि लगतैक ।
कारण , हम ओकरा पिबाक लेल जे जल देबैक , से ओकरा मे सदिखन उमड़ैत रहतैक और अनन्‍त जीवन तक बहतैक" ।
स्‍त्री कहलकनि , "यौ मालिक !
हमरा ई जल दिअ जाहि सँ हमरा कहियो नहि पियास लागय और एहिठाम पानि भरऽ नहि आबऽ पड़य" ।
ओ कहलथिन , "जा कऽ अपना घरवला केँ बजा लबहुन" ।
स्‍त्री हुनका जबाब देलकनि , "हमरा घरवला नहि अछि" ।
यीशु ओकरा कहलथिन , "तोँ ठीके कहैत छह जे हमरा घरवला नहि अछि , कारण तोरा पाँचटा घरवला भेल छलह , और जे तोरा लग एखन छह , सेहो तोहर घरवला नहि छह ।
ई बात तोँ एकदम सत्‍य कहलह" ।
स्‍त्री बाजल , "मालिक , हम बुझि गेलहुँ जे अपने परमेश्‍वरक एक प्रवक्‍ता छी !
आब कहू ।
हमरा सभक पुरखा एहि पहाड़ पर आराधना कयलनि , लेकिन अपने यहूदी सभ कहैत छी जे आराधना करबाक स्‍थान मात्र यरूशलेम अछि" ।
यीशु ओकरा कहलथिन , "हमर विश्‍वास करह ।
ओ समय आओत जहिया तोँ सभ ने एहि पहाड़ पर पिताक आराधना करबह , ने यरूशलेम मे ।
तोँ सामरी लोक तकर आराधना करैत छह जकरा जनिते नहि छह ।
हम सभ जे यहूदी सभ छी तिनकर आराधना करैत छी जिनका जनैत छी , कारण उद्धार यहूदी वंश द्वारा अबैत अछि ।
मुदा ओ समय आबि रहल अछि , हँ , आबिओ गेल , जे सत्‍य आराधक पिताक आराधना आत्‍मा और सत्‍य सँ करतनि , किएक तँ पिता एहने आराधक चाहैत छथि ।
परमेश्‍वर आत्‍मा छथि , और ई आवश्‍यक अछि जे हुनकर आराधक आत्‍मा आओर सत्‍य सँ हुनकर आराधना करनि" ।
स्‍त्री कहलकनि , "हम जनैत छी जे मसीह , जे ख्रिष्‍ट कहबैत छथि , से आबऽ वला छथि ।
ओ जखन औताह तखन हमरा सभ केँ सभ बात बुझा देताह" ।
यीशु ओकरा कहलथिन , "हम , जे तोरा सँ बात कऽ रहल छिअह , वैह छी" ।
ओहि क्षण हुनकर शिष्‍य सभ घूमि अयलाह ।
हुनका सभ केँ बहुत आश्‍चर्य भेलनि जे यीशु एक स्‍त्री सँ बात कऽ रहल छथि , मुदा केओ नहि पुछलथिन जे , अहाँ की चाहैत छी , वा ओकरा सँ किएक बात कऽ रहल छी?
तखन स्‍त्री अपन घैल छोड़ि नगर मे जा कऽ लोक सभ केँ कहऽ लागल जे , "आउ , एक आदमी केँ देखू !
जे किछु हम कहियो कयने छी , से सभ बात ओ हमरा कहलनि ।
की ई उद्धारकर्ता-मसीह तँ नहि छथि"?
लोक सभ नगर सँ बहरायल और यीशु लग आबऽ लागल ।
एहि बीच मे शिष्‍य सभ यीशु केँ आग्रह कयलथिन जे , "गुरुजी , किछु खा लिअ" ।
मुदा ओ हुनका सभ केँ कहलथिन , "हमरा लग एहन भोजन अछि जकरा बारे मे अहाँ सभ नहि किछु जनैत छी" ।
शिष्‍य सभ एक-दोसर केँ कहऽ लगलाह , "केओ हिनका लेल भोजन तँ नहि आनि देने छनि"?
यीशु हुनका सभ केँ कहलथिन , "हमर भोजन ई अछि जे हम अपन पठाबऽ वलाक इच्‍छाक अनुसार चली और जे काज हमरा देने छथि तकरा पूरा करी ।
की अहाँ सभ नहि कहैत छी जे , एखन चारि मास बाँकी अछि तखन फसिलक कटनी करबाक समय आओत?
लेकिन हम कहैत छी जे आँखि खोलि कऽ खेत दिस देखू !
फसिल एखनो कटनीक लेल पाकि गेल अछि !
एखनो काटऽ वला केँ बोनि भेटैत छैक , एखनो ओ फसिल काटि कऽ अनन्‍त जीवनक लेल लबैत अछि , जाहि सँ बाउग करऽ वला और काटऽ वला दूनू एक संग खुशी मनाओत ।
एहि प्रकारेँ ओ कहबी सिद्ध होइत अछि जे बाउग करत केओ और काटत केओ ।
हम अहाँ सभ केँ ओकरा काटऽ लेल पठौलहुँ जकरा लेल अहाँ सभ परिश्रम नहि कयने छलहुँ ।
परिश्रम कयलक दोसर , और अहाँ सभ ओकर परिश्रमक फल मे सहभागी भेलहुँ" ।
बहुतो सामरी लोकक विश्‍वास ओहि नगरक बहुत सामरी लोक ओहि स्‍त्रीक ई गवाही जे , जे किछु हम कहियो कयने छी से सभ बात ओ हमरा कहलनि , से सुनि यीशु पर विश्‍वास कयलक ।
तेँ ओ सभ यीशु लग पहुँचि कऽ आग्रह कयलकनि जे , अपने हमरा सभक संग रहल जाओ ।
और यीशु ओतऽ दू दिन रहलाह ।
हुनकर बात सुनि आओर बहुत लोक हुनका पर विश्‍वास कयलक ।
ओ सभ ओहि स्‍त्री केँ कहलक , "आब तोरे कहबाक कारणेँ विश्‍वास नहि करैत छी , बल्‍कि हम सभ अपने कान सँ हुनकर बात सुनने छी और जनैत छी जे ई वास्‍तव मे संसारक उद्धारकर्ता छथि" ।
हाकिमक पुत्र केँ स्‍वस्‍थ कयलनि ओहिठाम दू दिन रहलाक बाद यीशु गलीलक लेल विदा भऽ गेलाह ।
(यीशु अपने गवाही देने छलाह जे परमेश्‍वरक प्रवक्‍ता केँ अपना क्षेत्र मे आदर नहि होइत छनि ।
) ओ जखन गलील प्रदेश पहुँचलाह तँ गलील निवासी सभ हुनका स्‍वागत कयलकनि , किएक तँ ओ सभ हुनकर सभ काज जे ओ यरूशलेम मे फसह-भोजक अवसर पर कयने रहथि , से देखने छल , कारण ओहो सभ पाबनिक लेल गेल छल ।
तँ यीशु फेर गलीलक काना गाम मे अयलाह , जाहिठाम ओ पानि केँ अंगूरक मदिरा बना देने रहथि ।
कफरनहूम नगर मे राजाक एक हाकिम छलाह जिनकर बालक अस्‍वस्‍थ छलनि ।
ओ ई खबरि सुनि जे यीशु यहूदिया प्रदेश सँ गलील मे पहुँचि गेल छथि , तँ जा कऽ हुनका सँ निवेदन कयलथिन जे , "चलि कऽ हमरा बेटा केँ नीक कऽ दिअ" ।
कारण ओ मरऽ पर छल ।
यीशु हुनका कहलथिन , "अहाँ सभ जाबत तक चिन्‍ह और चमत्‍कार नहि देखब ताबत विश्‍वास कहियो नहि करब" ।
हाकिम हुनका कहलथिन , "यौ सरकार , एखन चलू ।
नहि तँ हमर बौआ मरि जायत" ।
यीशु उत्तर देलथिन , "जाउ अहाँ , अहाँक बेटा बाँचि गेल" ।
ओ आदमी यीशुक कथन पर विश्‍वास कयलनि और चल गेलाह ।
ओ रस्‍ते मे छलाह कि हुनकर नोकर सभ भेँट कऽ हुनका कहलकनि , "अपनेक बच्‍चा ठीक भऽ गेल अछि" !
ओ ओकरा सभ सँ पुछलथिन जे कतेक बजे सँ बच्‍चा ठीक होमऽ लागल , तँ ओ सभ कहलकनि , "काल्‍हिखन लगभग एक बजे दिन मे ओकर बोखार उतरि गेल" ।
तखन ओ बुझलनि जे ठीक ओही घड़ी यीशु हुनका कहने छलथिन जे , अहाँक बेटा बाँचि गेल ।
और ओ अपन पूरा परिवार यीशु पर विश्‍वास कयलनि ।
ई आब दोसर चमत्‍कारपूर्ण चिन्‍ह छल जे यीशु यहूदिया प्रदेश सँ गलील प्रदेश मे आबि कऽ देखौलनि ।
 अड़तीस वर्षक रोगी तुरत स्‍वस्‍थ भऽ गेल बाद मे यहूदी सभक एक पाबनिक अवसर पर यीशु फेर यरूशलेम गेलाह ।
यरूशलेम मे , भेँड़-द्वारि लग एक कुण्‍ड अछि जे इब्रानी भाषा मे बेतहसदा कहबैत अछि , जकरा चारू कात पाँचटा असोरा छैक ।
एहि असोरा सभ पर बहुत रोगी पड़ल रहैत छल—आन्‍हर , नाङड़ आ लकवा मारल लोक सभ ।
ई सभ पानिक हिलबाक समयक प्रतीक्षा मे रहैत छल , कारण समय-समय पर परमेश्‍वरक एक स्‍वर्गदूत उतरि कऽ पानि केँ हिला दैत छलाह , और एहि हिलयनाइक बाद , जे रोगी सभ सँ पहिने पानि मे पैसैत छल से अपन रोग सँ मुक्‍त भऽ जाइत छल , चाहे जे कोनो रोग होइक ।
एक आदमी ओतऽ छल जे अड़तीस वर्ष सँ रोग सँ पीड़ित छल ।
यीशु जखन ओकरा देखलथिन , ई बुझि कऽ जे ओ बहुत दिन सँ ओना पड़ल अछि , तँ ओकरा कहलथिन , "की तोँ स्‍वस्‍थ होमऽ चाहैत छह"?
ओ रोगी हुनका उत्तर देलकनि , "मालिक , पानिक हिलला पर कुण्‍ड मे उतारऽ वला हमरा केओ नहि अछि ।
हम उतरबाक कोशिशे करैत छी , ततबे मे हमरा सँ पहिने केओ दोसर उतरि जाइत अछि" ।
तखन यीशु ओकरा कहलथिन , "उठह !
अपन पटिया उठा लैह , और चलह-फिरह" !
ओ आदमी तुरत स्‍वस्‍थ भऽ गेल और अपन पटिया उठा कऽ चलऽ-फिरऽ लागल ।
जाहि दिन ई बात भेलैक , से विश्राम-दिन छल ।
तेँ यहूदी सभ ओहि स्‍वस्‍थ कयल गेल आदमी केँ कहऽ लगलाह , "आइ तँ विश्राम-दिन अछि ।
पटिया उठौनाइ मना छौ" !
मुदा ओ उत्तर देलकनि , "जे आदमी हमरा स्‍वस्‍थ कऽ देलनि , वैह हमरा कहलनि जे पटिया उठा कऽ चलह-फिरह" ।
ओ सभ ओकरा पुछलथिन , "ओ के अछि जे तोरा कहलकौ जे उठा कऽ चलह-फिरह"?
ओ स्‍वस्‍थ भेल आदमी ई नहि जनैत छल जे ओ के छलाह , कारण यीशु ओहिठाम सँ भीड़ मे चल गेल छलाह ।
किछु कालक बाद यीशु ओहि आदमी केँ मन्‍दिर मे भेँट कऽ कऽ कहलथिन , "देखह , तोँ स्‍वस्‍थ भऽ गेल छह , आब पाप केँ छोड़ह , नहि तँ एहू सँ भारी दशा मे पड़ि जयबह" ।
ओ आदमी जा कऽ यहूदी सभ केँ कहि देलकनि जे , यीशुए छथि जे हमरा स्‍वस्‍थ कयलनि ।
पुत्र द्वारा जीवन यीशु केँ विश्राम-दिन मे एहन काज करबाक कारणेँ यहूदी सभ हुनका सताबऽ लगलनि ।
मुदा ताहि पर यीशु ओकरा सभ केँ ई उत्तर देलथिन , "हमर पिता एखनो तक काज करैत रहैत छथि , और हमहूँ काज करैत रहैत छी" ।
एहि कारणेँ यहूदी सभ हुनका मारि देबाक आओर कोशिश करऽ लगलाह किएक तँ ओ खाली विश्रामेक दिनक नियम केँ उल्‍लंघन नहि करैत छलाह , बल्‍कि ओ परमेश्‍वर केँ अपन पिता कहि कऽ अपना केँ परमेश्‍वरक समतूल सेहो ठहरबैत छलाह ।
यीशु हुनका सभ केँ ई उत्तर देलथिन , "हम अहाँ सभ केँ सत्‍ये कहैत छी जे , पुत्र स्‍वतन्‍त्र रूप सँ किछु नहि कऽ सकैत छथि ।
ओ मात्र वैह करैत छथि जे ओ अपन पिता केँ करैत देखैत छथि , किएक तँ जहिना पिता करैत छथि ठीक ओहिना पुत्रो करैत छथि , कारण पिता पुत्र सँ प्रेम करैत छथिन और पिता जे किछु करैत छथि से सभ हुनका देखा दैत छथिन , और एहू सँ पैघ काज हुनका देखा देथिन , जाहि सँ अहाँ सभ केँ आश्‍चर्य होयत ।
कारण जहिना पिता मुरदा केँ उठा कऽ ओकरा जीवन दैत छथि , तहिना पुत्रो जकरा चाहैत छथि तकरा जीवन दैत छथि ।
और पिता ककरो न्‍याय करऽ वला नहि छथि ।
ओ न्‍याय करबाक सभ अधिकार सेहो पुत्रे केँ देने छथिन , जाहि सँ सभ लोक जेना पिताक आदर करैत छनि तेना पुत्रोक आदर करनि ।
जे पुत्रक आदर नहि करैत अछि , से पिताक सेहो नहि करैत छनि , जे हुनका पठौने छथिन ।
"हम अहाँ सभ केँ सत्‍ये कहैत छी जे , जे हमर बात सुनैत अछि और हमरा पठाबऽ वला केँ मानैत अछि तकरा अनन्‍त जीवन छैक ।
ओकरा न्‍यायक सामना नहि करऽ पड़तैक , कारण ओ एखने मृत्‍यु केँ पार भऽ कऽ जीवन मे प्रवेश कऽ लेने अछि ।
हम अहाँ सभ केँ विश्‍वास दिअबैत छी जे ओ समय आबि रहल अछि , हँ , आबिओ गेल जखन मुइल सभ परमेश्‍वरक पुत्रक आवाज सुनत , और जे सभ सुनत से सभ जीअत , किएक तँ जहिना पिता अपने जीवनक स्रोत छथि तहिना ओ पुत्रो केँ स्‍वयं जीवनक स्रोत होयबाक अधिकार देने छथिन ।
और ओ पुत्र केँ मनुष्‍य-पुत्र होयबाक कारणेँ न्‍याय करबाक अधिकार सेहो देने छथिन ।
एहि बात सँ आश्‍चर्यित नहि होउ !
कारण , ओ समय आबि रहल अछि जहिया मरलाहा लोक सभ अपन कबर मे सँ हुनकर आवाज सुनि कऽ बाहर निकलि आओत ।
जे नीक कयने अछि से जीवनक लेल उठत , और जे अधलाह कयने अछि से दण्‍ड पयबाक लेल उठत ।
हम अपने सँ किछु नहि कऽ सकैत छी ।
हमरा जहिना न्‍याय करबाक लेल कहल जाइत अछि तहिना हम न्‍याय करैत छी ।
और हमर न्‍याय उचित होइत अछि , कारण हमर उद्देश्‍य ई अछि जे हम अपन नहि , बल्‍कि हमरा जे पठौलनि , तिनकर इच्‍छा पूरा करियनि ।
यीशुक विषय मे गवाही "जँ हम अपना बारे मे स्‍वयं गवाही देब तँ हमर गवाही पकिया नहि मानल जायत ।
मुदा एक गोटे आओर छथि जे हमरा बारे मे गवाही दैत छथि , और हम जनैत छी जे ओ जे गवाही दैत छथि से एकदम सत्‍य अछि ।
"अहाँ सभ अपने यूहन्‍ना केँ पुछबौलहुँ , और ओ सत्‍यक गवाही देलनि ।
ई बात नहि अछि जे हम मनुष्‍यक गवाही पर निर्भर रहैत छी , मुदा हम एकर चर्चा एहि लेल करैत छी जे अहाँ सभक उद्धार होअय ।
यूहन्‍ना तँ एक जरैत दीप छलाह जे इजोत दैत छलाह , और हुनकर इजोत मे आनन्‍द लेनाइ अहाँ सभ केँ किछु काल धरि नीक लागल ।
मुदा हमरा एकटा गवाही अछि जे यूहन्‍नोक गवाही सँ पैघ अछि , किएक तँ जे काज हमर पिता हमरा पूर्ण करबाक लेल देने छथि , तथा जे काज हम कऽ सेहो रहल छी , से हमरा बारे मे गवाही दैत अछि जे पिता हमरा पठौने छथि ।
और पिता , जे हमरा पठौलनि , से अपने हमरा बारे मे गवाही देने छथि ।
अहाँ सभ हुनकर आवाज कहियो नहि सुनने छी , आ ने हुनकर स्‍वरूप कहियो देखने छी , और ने हुनकर वचन केँ अपना मोन मे रहऽ दैत छी ।
कारण , जिनका ओ पठौने छथि तिनकर अहाँ सभ विश्‍वास नहि करैत छी ।
अहाँ सभ धर्मशास्‍त्रक अध्‍ययन करैत छी किएक तँ अहाँ सभ मानैत छी जे ओहि सँ अहाँ सभ केँ अनन्‍त जीवन भेटैत अछि ।
वैह शास्‍त्र हमरा बारे मे गवाही दैत अछि और तैयो जीवन प्राप्‍त करबाक लेल अहाँ सभ हमरा लग नहि आबऽ चाहैत छी ।
"हमरा मनुष्‍यक प्रशंसा सँ कोनो मतलब नहि ।
मुदा अहाँ सभ केँ हम जनैत छी ।
हम जनैत छी जे अहाँ सभक हृदय मे परमेश्‍वरक प्रेम नहि अछि ।
हम अपन पिताक नाम पर आयल छी , तैयो हमरा स्‍वीकार नहि करैत छी ।
मुदा जँ कोनो दोसर व्‍यक्‍ति अपना नाम पर अबैत अछि तँ ओकरा अहाँ सभ स्‍वीकार करैत छिऐक ।
तँ अहाँ सभ विश्‍वास कोना कऽ सकब जखन कि एक-दोसर सँ प्रशंसा चाहैत छी लेकिन जे प्रशंसा एकमात्र परमेश्‍वर सँ प्राप्‍त होइत अछि से चाहिते नहि छी?
"मुदा ई नहि सोचू जे हम पिताक समक्ष अहाँ सभ पर दोष लगायब ।
अहाँ सभ केँ दोष लगाबऽ वला मूसा छथि , जिनका पर अहाँ सभ समस्‍त आशा रखने छी ।
जँ मूसाक विश्‍वास करितहुँ तँ हमरो विश्‍वास करितहुँ , कारण ओ हमरे बारे मे लिखने छथि ।
मुदा हुनकर लेख पर जँ विश्‍वास नहि करैत छी तँ हमर कथन पर कोना विश्‍वास करब"?
 पाँचटा रोटी आ पाँच हजार आदमीक भोजन (मत्ती : - ; मरकुस : - ; लूका : -) एकरा बाद यीशु गलील झील , अर्थात् तिबिरियास झीलक ओहि पार गेलाह ।
बड़का भीड़ यीशुक चमत्‍कारपूर्ण चिन्‍ह जे ओ रोगी सभ पर देखबैत छलाह , ताहि सँ प्रभावित भऽ हुनका पाछाँ-पाछाँ अबैत छल ।
यीशु पहाड़ पर चढ़ि कऽ अपन शिष्‍य सभक संग बैसि रहलाह ।
यहूदी सभक फसह-भोजक पाबनि लगचिआयल छल ।
यीशु जखन नजरि उठा कऽ लोकक बड़का भीड़ केँ अपना लग अबैत देखलनि तखन फिलिपुस केँ पुछलथिन , "अपना सभ एकरा सभ केँ खुअयबाक लेल कतऽ सँ रोटी किनू"?
ई बात ओ फिलिपुस केँ जँचबाक लेल पुछलथिन , कारण ओ अपने तखनो जनैत छलाह जे ओ की करताह ।
फिलिपुस हुनका उत्तर देलथिन , "एकरा सभ गोटेक लेल कनेको-कनेको जे रोटी किनब से दुओ सय दिनारसँ नहि होयत" !
हुनकर एक शिष्‍य , अन्‍द्रेयास , सिमोन पत्रुसक भाय , हुनका कहलथिन , "एतऽ एक लड़का अछि जकरा संग मे जओक पाँचटा रोटी छैक आ दूटा माछ , लेकिन एतेक लोक मे एतबे सँ की होयतैक"?
यीशु आज्ञा देलथिन , "लोक सभ केँ बैसा दिऔक" ।
ओहि ठाम बहुत घास छल , और ओहि पर लोक सभ बैसैत गेल ।
पुरुषक संख्‍या लगभग पाँच हजार छल ।
तखन यीशु रोटी लेलनि , और परमेश्‍वर केँ धन्‍यवाद दऽ कऽ बैसलाहा लोक सभ मे बटबा देलथिन ।
तहिना माछो लऽ कऽ कयलनि , और सभ केँ ततेक भेटलैक जतेक-जतेक ओ सभ चाहैत छल ।
सभ लोक केँ भरि इच्‍छा भोजन कऽ लेलाक बाद यीशु शिष्‍य सभ केँ कहलथिन , "आब उबरल टुकड़ा सभ बिछि लिअ , जाहि सँ किछुओ बरबाद नहि होअय" ।
ओ सभ ओहि पाँचटा जओक रोटीक टुकड़ा , जे भोजन करऽ वला लोक सभ सँ बाँचि गेल छल , तकरा बिछि कऽ ओहि सँ बारहटा पथिया भरलनि ।
लोक सभ यीशु द्वारा कयल गेल ई चमत्‍कारपूर्ण चिन्‍ह देखि कऽ कहऽ लागल , "ई तँ अवश्‍य परमेश्‍वरक ओ प्रवक्‍ता छथि जे संसार मे आबऽ वला छलाह" ।
यीशु ई बुझलनि जे लोक सभ हुनका जबरदस्‍ती पकड़ि कऽ राजा बनाबऽ चाहैत छल , तेँ ओ फेर पहाड़ पर असगरे चल गेलाह ।
झीलक पानि पर यीशु चललाह (मत्ती : - ; मरकुस : -) साँझ पड़ला पर यीशुक शिष्‍य सभ झीलक किनार पर जा नाव मे चढ़ि कऽ कफरनहूम नगर जयबाक लेल झील केँ पार करऽ लगलाह ।
ताबत अन्‍हार भऽ गेल छल और यीशु एखन तक हुनका सभ लग नहि आयल छलाह ।
हवा बहुत जोर सँ बहि रहल छल , और झील मे बड़का लहरि उठि रहल छल ।
जखन ओ सभ लगभग तीन-चारि मील नाव केँ खेबि लेने छलाह तखन यीशु केँ झीलक पानि पर चलैत और नाव दिस अबैत देखलनि , और भयभीत भऽ गेलाह ।
मुदा ओ हुनका सभ केँ कहलथिन , "हम छी , नहि डेराउ" !
तखन ओ सभ खुशी भऽ हुनका नाव मे लऽ लेबाक लेल तैयार भेलाह , और नाव तुरत ओहि स्‍थान पर पहुँचल जाहिठाम ओ सभ जा रहल छलाह ।
प्रात भेने झीलक ओहि पार रहि गेल लोक सभ बुझलक जे एतऽ एकेटा नाव छल , और ओ सभ जनैत छल जे यीशु अपन शिष्‍य सभक संग ओहि नाव मे नहि चढ़ल छलाह , मात्र शिष्‍ये सभ विदा भऽ गेल छलाह ।
तखन तिबिरियास नगर सँ दोसर नाव सभ ओहि जगह लग पहुँचल जाहिठाम प्रभु यीशुक धन्‍यवादक प्रार्थनाक बाद लोक सभ रोटी खयने छल ।
तँ लोक जखन देखलक जे ने यीशु आ ने हुनकर शिष्‍य सभ एतऽ छथि , तखन ओ सभ नाव सभ मे चढ़ि कऽ यीशुक खोज मे कफरनहूम नगर गेल ।
जीवनक रोटी—यीशु झीलक ओहि पार जखन यीशु ओकरा सभ केँ भेटलथिन तखन ओ सभ पुछलकनि , "गुरुजी , अहाँ एतऽ कखन अयलहुँ"?
यीशु ओकरा सभ केँ उत्तर देलथिन , "हम अहाँ सभ केँ सत्‍ये कहैत छी जे अहाँ सभ हमरा एहि लेल नहि तकैत छी जे हमर चमत्‍कार वला चिन्‍ह सभ देखि कऽ बुझलहुँ , बल्‍कि एहि लेल जे अहाँ सभ रोटी खा कऽ अघा गेलहुँ ।
जे भोजन नहि टिकैत अछि , ताहि लेल परिश्रम नहि करू , बल्‍कि ओहि भोजनक लेल परिश्रम करू जे अनन्‍त जीवन तक टिकैत अछि और जे मनुष्‍य-पुत्र अहाँ सभ केँ प्रदान करताह , कारण हुनका पर पिता-परमेश्‍वर अपन छाप लगा देने छथिन" ।
तखन ओ सभ हुनका पुछलकनि , "परमेश्‍वरक काज करबाक लेल , हम सभ की करू"?
यीशु बजलाह , "परमेश्‍वर अहाँ सभ सँ जे काज चाहैत छथि , से ई अछि जे जकरा ओ पठौने छथि तकरा पर विश्‍वास करू" ।
एहि पर ओ सभ हुनका कहलकनि , "तखन अहाँ कोन चिन्‍ह देखायब , जकरा देखि कऽ हम सभ अहाँ पर विश्‍वास कऽ सकी?
अहाँ की काज करैत छी?
हमरा सभक पुरखा निर्जन क्षेत्र मे मन्‍ना वला रोटी खयने छल , जेना धर्मशास्‍त्र मे लिखल अछि जे , 'ओ ओकरा सभ केँ खयबाक लेल स्‍वर्ग सँ रोटी देलथिन ।
'"एहि पर यीशु ओकरा सभ केँ कहलथिन , "हम अहाँ सभ केँ विश्‍वास दिअबैत छी जे , बात ई नहि जे अहाँ सभ केँ मूसा स्‍वर्ग सँ रोटी देलनि , बल्‍कि ई जे हमर पिता अहाँ सभ केँ स्‍वर्ग सँ वास्‍तविक रोटी दऽ रहल छथि ।
हँ , परमेश्‍वर जे रोटी दैत छथि , से ओ अछि जे स्‍वर्ग सँ उतरि कऽ संसार केँ जीवन दैत अछि" ।
ओ सभ हुनका कहलकनि , "यौ मालिक , हमरा सभ केँ ई रोटी एखनो आ सभ दिन दैत रहू" !
यीशु बजलाह , "जीवनक रोटी हमहीं छी ।
जे हमरा लग आओत से कहियो भूखल नहि रहत ।
जे हमरा पर विश्‍वास करत , तकरा कहियो पियास नहि लगतैक ।
मुदा जेना अहाँ सभ केँ कहने छलहुँ , अहाँ सभ हमरा देखने छी और तैयो विश्‍वास नहि करैत छी ।
जकरा पिता हमरा दैत छथि , से सभ हमरा लग आओत , और जे केओ हमरा लग आओत , तकरा हम कहियो नहि अस्‍वीकार करब ।
कारण हम अपन इच्‍छा नहि , बल्‍कि हमरा पठाबऽ वलाक इच्‍छा पूरा करबाक लेल स्‍वर्ग सँ उतरल छी , और हमरा पठाबऽ वलाक इच्‍छा ई छनि जे जकरा सभ केँ ओ हमरा देने छथि , तकरा सभ मे सँ हम एकोटा केँ नहि हेराबी , बल्‍कि अन्‍तिम दिन मे ओकरा सभ केँ जिआबी ।
हँ , हमर पिताक इच्‍छा ई छनि जे , जे केओ पुत्र दिस ताकत और ओकरा पर विश्‍वास करत , तकरा अनन्‍त जीवन भेटतैक , और हम ओकरा अन्‍तिम दिन मे जिआ देब" ।
एहि पर यहूदी सभ हुनका पर कुड़बुड़ाय लगलाह , कारण ओ कहने छलाह जे , स्‍वर्ग सँ उतरल रोटी हमहीं छी ।
ओ सभ कहलनि , "ई तँ यूसुफक बेटा यीशुए अछि !
और एकर माय-बाप केँ अपना सभ चिन्‍हिते छिऐक !
तँ ई आब कोना कहैत अछि जे हम स्‍वर्ग सँ उतरल छी"?
यीशु हुनका सभ केँ उत्तर देलथिन , "अहाँ सभ अपना सभ मे एना नहि कुड़बुड़ाउ !
केओ हमरा लग ताबत तक नहि आबि सकैत अछि जाबत तक हमर पिता जे हमरा पठौलनि , से ओकरा हमरा लग नहि खीचि दैत छथि ।
और हम ओकरा अन्‍तिम दिन मे जिआ देब ।
परमेश्‍वरक प्रवक्‍ता सभक लेख छनि जे , 'ओ सभ गोटे परमेश्‍वर द्वारा सिखाओल जायत ।
' जे केओ पिताक सुनैत छनि और हुनका सँ सिखैत अछि , से हमरा लग अबैत अछि ।
हमर कहबाक मतलब ई नहि जे , केओ पिता केँ देखने छनि ।
ओ जे पिताक ओहिठाम सँ आयल अछि , खाली वैहटा हुनका देखने छनि ।
हम अहाँ सभ केँ सत्‍ये कहैत छी जे , जे विश्‍वास करैत अछि , तकरा अनन्‍त जीवन छैक ।
जीवनक रोटी हम छी ।
अहाँ सभक पुरखा लोकनि निर्जन क्षेत्र मे मन्‍ना वला रोटी खयलनि , और तैयो मरलाह ।
मुदा ई रोटी जकरा बारे मे हम बाजि रहल छी , से ओ अछि जे स्‍वर्ग सँ उतरल अछि , जाहि सँ जँ केओ एहि मे सँ खायत तँ नहि मरत ।
ओ जीबैत रोटी जे स्‍वर्ग सँ उतरल अछि से हमहीं छी ।
जँ केओ ई रोटी खायत तँ ओ अनन्‍त काल तक जीबैत रहत ।
और ई रोटी जे हम संसारक जीवनक लेल देब , से हमर माँसु अछि" ।
तखन यहूदी सभ अपना सभ मे वाद-विवाद करऽ लगलाह जे , "ई व्‍यक्‍ति हमरा सभ केँ खाय लेल अपन माँसु कोना दऽ सकत"?
यीशु हुनका सभ केँ कहलथिन , "हम अहाँ सभ केँ विश्‍वास दिअबैत छी जे , जाबत तक अहाँ मनुष्‍य-पुत्रक माँसु नहि खयबैक और ओकर खून नहि पिबैक , ताबत तक अहाँ मे जीवन नहि अछि ।
जे हमर माँसु खाइत अछि और हमर खून पिबैत अछि , तकरा अनन्‍त जीवन छैक , और हम ओकरा अन्‍तिम दिन मे जिआ देबैक ।
कारण , हमर माँसु वास्‍तविक भोजन अछि और हमर खून वास्‍तविक पिबाक वस्‍तु अछि ।
जे केओ हमर माँसु खाइत अछि और हमर खून पिबैत अछि , से हमरा मे बनल रहैत अछि और हम ओकरा मे बनल रहैत छी ।
जहिना जीवित पिता हमरा पठौलनि आ हम हुनका कारण जीबैत छी , तहिना , जे हमरा मे सँ खायत , सैह हमरा कारण जीबैत रहत ।
ई रोटी स्‍वर्ग सँ उतरल अछि ।
ई तेहन नहि अछि जेहन अहाँ सभक पुरखा लोकनि खयलनि ।
ओ सभ खयलनि आ मरलाह ।
मुदा जे ई रोटी खायत से सर्वदा जीबैत रहत" ।
ई सभ बात यीशु कफरनहूमक सभाघर मे शिक्षा दैत काल बजलाह ।
अनेक शिष्‍य यीशु केँ छोड़ि देलनि यीशुक बात सुनि कऽ हुनकर बहुतो शिष्‍य कहलनि , "ई शिक्षा बहुत कठोर अछि ।
एकरा के बरदास्‍त कऽ सकत"?
मुदा यीशु अपना मोन मे बुझि गेलाह जे हमर शिष्‍य सभ एहि सँ कुड़बुड़ाइत छथि , तेँ हुनका सभ केँ कहलथिन , "की एहि बात सँ अहाँ सभक मोन मे ठेस लागि गेल?
और मानि लिअ जे अहाँ सभ मनुष्‍य-पुत्र केँ ओहिठाम ऊपर जाइत देखबनि जाहिठाम ओ पहिने छलाह—तखन की?
आत्‍मे जीवन दैत अछि , शरीर सँ किछुओ लाभ नहि ।
जे किछु हम अहाँ सभ केँ कहलहुँ से आत्‍माक और जीवनक बात अछि ।
तैयो अहाँ सभ मे अनेक एहन छी जे विश्‍वास नहि करैत छी" ।
यीशु तँ शुरुए सँ जनैत छलाह जे ओ के सभ अछि जे हमरा पर विश्‍वास नहि करैत अछि , और ओ के अछि जे हमरा पकड़बाओत ।
ओ आगाँ कहऽ लगलाह , "एहि कारणेँ हम अहाँ सभ केँ कहने छलहुँ जे , केओ हमरा लग ताबत तक नहि आबि सकैत अछि जाबत तक पिता ओकरा अयबाक सामर्थ्‍य नहि दैत छथिन" ।
एहि बात सभ सँ हुनकर बहुतो शिष्‍य ओहिठाम सँ घूमि गेल और फेर हुनका संग नहि चलल ।
तखन यीशु अपना बारहो शिष्‍य केँ पुछलथिन , "की अहूँ सभ हमरा छोड़ऽ चाहैत छी"?
सिमोन पत्रुस हुनका उत्तर देलथिन , "प्रभु , हम सभ ककरा लग जाउ?
अहाँ लग तँ अनन्‍त जीवनक वचन अछि ।
हम सभ विश्‍वास कऽ कऽ जानि गेल छी जे अहाँ परमेश्‍वरक पवित्र दूत छी" ।
यीशु उत्तर देलथिन , "की अहाँ बारहो गोटे केँ हम नहि चुनलहुँ?
और तैयो अहाँ सभ मे सँ एक शैतान अछि" ।
ओ ई बात सिमोन इस्‍करियोतीक पुत्र यहूदाक बारे मे कहलनि , किएक तँ ओ बारह शिष्‍य मे सँ एक होइतो हुनका पकड़बाबऽ वला छलाह ।
 यीशु झोपड़ीक पाबनि मे एकरा बाद यीशु गलील प्रदेश मे जगह-जगह पर घुमऽ लगलाह ।
ओ यहूदिया प्रदेश मे नहि घुमऽ चाहैत छलाह , किएक तँ यहूदी सभक धर्मगुरु सभ हुनका मारि देबाक ताक मे छलनि ।
मुदा यहूदी सभक झोपड़ीक पाबनि जखन लग आबि गेल , तँ हुनकर भाय सभ हुनका कहलथिन , "ई जगह छोड़ू , और यहूदिया प्रदेश चल जाउ , जाहि सँ अहाँ जे चमत्‍कार कऽ रहल छी से अहाँक चेला सभ देखि सकत ।
कारण एहन केओ नहि होइत अछि जे नामी होमऽ चाहय आ गुप्‍त रूप सँ काज करय ।
अहाँ ई सभ काज कऽ रहल छी , तँ अपना केँ दुनियाक सामने मे प्रगट करू" ।
हुनकर अपन भाय सभ सेहो हुनका पर विश्‍वास नहि करैत छलाह ।
तेँ यीशु हुनका सभ केँ कहलथिन , "हमर समय एखन तक नहि आयल अछि , लेकिन अहाँ सभक लेल कोनो समय उपयुक्‍त अछि ।
अहाँ सभ सँ संसार घृणा नहि कऽ सकैत अछि , मुदा हमरा सँ तँ करैत अछि किएक तँ संसारक बारे मे हम गवाही दैत छी जे ओकर चालि-चलन खराब छैक ।
अहीं सभ पाबनिक लेल जाउ ।
हम एखन एहि पाबनिक लेल नहि जायब , कारण हमर समय एखन तक नहि पूरल अछि" ।
ई बात कहि कऽ ओ गलीले मे रहि गेलाह ।
मुदा जखन हुनकर भाय सभ पाबनिक लेल चल गेलाह तखन ओहो गेलाह , खुलि कऽ नहि , बल्‍कि गुप्‍त रूप सँ ।
पाबनिक समय यहूदी धर्मगुरु सभ ई कहैत यीशु केँ तकैत छलनि जे , "ओ कतऽ अछि"?
हुनका बारे मे लोक सभ बहुत फुसफुसाइत छल ।
किछु लोक कहैत छल , "ओ नीक आदमी छथि" ।
और दोसर कहैत छल , "नहि !
ओ जनता केँ बहकबैत छैक" ।
मुदा धर्मगुरु सभक डर सँ केओ हुनका बारे मे किछु खुलि कऽ नहि कहैत छल ।
यीशुक उपदेश पाबनि करीब-करीब आधा समाप्‍त भऽ गेलाक बादे यीशु मन्‍दिर मे जा कऽ शिक्षा देबऽ लगलाह ।
यहूदी सभ बहुत आश्‍चर्यित भऽ कऽ कहलनि , "एहि आदमी केँ बिनु पढ़नहि एतेक ज्ञान कतऽ सँ प्राप्‍त भेलैक"?
यीशु उत्तर देलथिन , "हम जे शिक्षा दैत छी से हमर नहि , बल्‍कि जे हमरा पठौलनि , तिनकर अछि ।
जँ केओ हुनकर इच्‍छा पूरा करबाक निश्‍चय करत तँ ओ अवश्‍य ई जानि जायत जे हमर शिक्षा परमेश्‍वरक अछि वा हम अपने दिस सँ बाजि रहल छी ।
जे अपना दिस सँ बजैत अछि , से एहि लेल , जे ओ अपना लेल आदर चाहैत अछि , मुदा जे अपन पठाबऽ वलाक आदर चाहैत अछि से सत्‍य पुरुष अछि और ओकरा मे कोनो छल-प्रपंच नहि छैक ।
की मूसा अहाँ सभ केँ धर्म-नियम नहि देने छथि?
तैयो अहाँ सभ मे सँ एको व्‍यक्‍ति ओहि नियमक पालन नहि करैत छी ।
अहाँ सभ हमरा किएक मारि देबऽ चाहैत छी"?
भीड़क लोक उत्तर देलकनि , "अहाँ मे तँ दुष्‍टात्‍मा अछि !
अहाँ केँ के मारऽ चाहैत अछि"?
यीशु बजलाह , "हम एकटा काज कयलहुँ और ओहि सँ अहाँ सभ गोटे आश्‍चर्यित भेलहुँ ।
मूसा अहाँ सभ केँ खतनाक विधि देलनि , ओना तँ ओ विधि वास्‍तव मे मूसा सँ नहि देल गेल , बल्‍कि हुनका सँ पहिने वला पुरखा सभ सँ , और ओहि अनुसार अहाँ सभ विश्राम-दिन मे बच्‍चाक खतना करैत छी ।
जँ खतना करऽ वला दिन विश्रामोक दिन पड़ला पर अहाँ सभ ओ विधि करैत छी , जाहि सँ मूसाक नियम नहि तोड़ल जाय तँ हमरा पर किएक खिसिआइत छी जखन हम विश्राम-दिन मे ककरो शरीर पूर्ण रूप सँ स्‍वस्‍थ कऽ देलहुँ?
मुँह देखि न्‍याय कयनाइ छोड़ू और उचित न्‍याय करू" ।
की यैह उद्धारकर्ता-मसीह छथि?
तखन यरूशलेमक किछु निवासी कहऽ लागल , "की ई आदमी ओ नहि अछि , जकरा ओ सभ मारि देबाक कोशिश कऽ रहल छैक?
मुदा देखू !
ई एतऽ खुलि कऽ बाजि रहल अछि और एकरा केओ नहि किछु कहैत छैक !
कतौ एहन तँ नहि भऽ गेल जे अपना सभक धर्मगुरु-नेता सभ वास्‍तव मे मानि लेने होथि जे ई परमेश्‍वरक पठाओल उद्धारकर्ता-मसीह अछि?
मुदा एकरा तँ अपना सभ जनिते छी जे ई कतऽ सँ आयल अछि ।
उद्धारकर्ता-मसीह जखन औताह तँ ककरो नहि बुझल होयतैक जे ओ कोन ठामक छथि" ।
तखन यीशु मन्‍दिर मे शिक्षा दैत जोर सँ कहलनि , "हँ !
हमरा चिन्‍हैत छी और जनैत छी जे हम कोन ठामक छी ।
मुदा हम अपने सँ नहि आयल छी ।
जे हमरा पठौलनि , वैह सत्‍य छथि ।
अहाँ सभ हुनका नहि चिन्‍हैत छियनि , मुदा हम हुनका चिन्‍हैत छी , किएक तँ हम हुनका ओहिठाम सँ आयल छी , और वैह हमरा पठौलनि" ।
एहि पर ओ सभ हुनका पकड़बाक कोशिश करऽ लगलाह , मुदा केओ हुनका हाथ नहि लगा सकलनि , कारण हुनकर समय एखन नहि आयल छल ।
तैयो जनता मे सँ बहुत लोक हुनका पर विश्‍वास कयलकनि , आ बाजल , "मसीह जखन औताह तँ की एहि व्‍यक्‍ति सँ बेसी चमत्‍कारपूर्ण चिन्‍ह देखौताह"?
फरिसी सभ जखन भीड़ केँ यीशुक बारे मे एना फुसफुसाइत सुनलनि , तँ ओ सभ आ मुख्‍यपुरोहित सभ मन्‍दिरक सिपाही केँ हुनका पकड़ऽ लेल पठा देलनि ।
तखन यीशु बजलाह , "कनेक कालक लेल आओर अहाँ सभक संग छी , तखन तिनका लग जायब जे हमरा पठौलनि ।
अहाँ सभ हमरा ताकब , मुदा हम नहि भेटब , और हम जतऽ होयब ततऽ अहाँ सभ नहि आबि सकब" ।
यहूदी सभक धर्मगुरु सभ एक-दोसर केँ कहऽ लगलाह , "ई कतऽ जाय चाहैत अछि जाहि सँ हमरा सभ केँ नहि भेटत?
की ओहिठाम जायत जाहिठाम अपना सभक लोक यूनानी सभ मे प्रवासी भऽ कऽ रहैत अछि , और की यूनानी सभ केँ सेहो सिखाओत?
एकर की कहबाक मतलब छैक जे , अहाँ सभ हमरा ताकब मुदा हम नहि भेटब , और , हम जतऽ होयब ततऽ अहाँ सभ नहि आबि सकब"?
पाबनिक अन्‍तिम दिन , जे पाबनिक सभ सँ पैघ दिन मानल जाइत छल , ओहि दिन यीशु ठाढ़ भऽ गेलाह और जोर सँ कहलनि , "जँ ककरो पियास लागल छैक तँ ओ हमरा लग आबय और पिबय ।
जे हमरा पर विश्‍वास करैत अछि , जेना धर्मशास्‍त्रक कथन अछि , ओकरा हृदय सँ जीवन-जलक झरना फूटि जायत" ।
ई बात ओ पवित्र आत्‍माक सम्‍बन्‍ध मे कहलनि , जिनका विश्‍वास कयनिहार सभ प्राप्‍त करऽ वला छल ।
एखन तक पवित्र आत्‍मा तँ प्रदान नहि कयल गेल छलाह , कारण यीशु एखन तक अपन स्‍वर्गक महिमा मे फिरि कऽ नहि गेल छलाह ।
ई बात सुनि बहुत लोक कहऽ लागल , "ई सत्‍ये परमेश्‍वरक ओ प्रवक्‍ता छथि" ।
दोसर लोक कहलक , "ओ उद्धारकर्ता-मसीह छथि" ।
मुदा फेर आरो दोसर लोक सभ कहलक , "कोना? !
की उद्धारकर्ता-मसीह गलील प्रदेश सँ औताह?
की धर्मशास्‍त्रक कथन नहि अछि जे मसीह दाऊद राजाक वंशज होयताह , और दाऊदक गाम , बेतलेहम सँ औताह"?
एहि तरहेँ यीशुक विषय मे लोक सभ केँ अपना मे मतभेद भऽ गेलैक ।
किछु लोक हुनका पकड़ऽ चाहैत छल , मुदा केओ हुनका हाथ नहि लगौलकनि ।
धर्मगुरु सभक अविश्‍वास तखन मन्‍दिरक सिपाही सभ मुख्‍यपुरोहित आ फरिसी सभ लग घूमि कऽ आयल ।
ई सभ ओकरा सभ केँ पुछलथिन , "अहाँ सभ ओकरा किएक नहि पकड़ि कऽ अनलहुँ"?
सिपाही सभ उत्तर देलकनि , "ओ आदमी जेना बजैत छथि , तेना आइ तक केओ कहियो नहि बाजल अछि" !
फरिसी सभ ओकरा सभ केँ कहलथिन , "अरे !
तोरो सभ केँ ओ ठकि लेलकौ की?
धर्मगुरु सभ मे सँ वा फरिसी मे सँ की एको गोटे ओकरा पर विश्‍वास कयने अछि?
नहि !
मुदा ई भीड़ , जे धर्म-नियमक बारे मे किछु नहि जनैत अछि—ओ सभ सरापित अछि" !
तखन ओहि फरिसी मे सँ एक आदमी , निकोदेमुस , जे पहिने एक बेर यीशु लग आयल छलाह , से कहलनि , "अपना सभक नियमक अनुसार जाबत तक ककरो बात नहि सुनल जायत और पता नहि लगाओल जायत जे ओ की कऽ रहल अछि की ताबत तक दोषी ठहराओल जायत"?
ओ सभ उत्तर देलथिन , "अहूँ गलीलेक छी की?
धर्मशास्‍त्रक अध्‍ययन करू—अहाँ केँ पता लागत जे परमेश्‍वरक कोनो प्रवक्‍ता गलील सँ नहि अबैत छथि" !
तखन ओ सभ अपन-अपन घर चल गेलाह ।
 कुकर्मी स्‍त्री केँ क्षमादान मुदा यीशु जैतून पहाड़ पर गेलाह ।
भोरे भोर यीशु फेर मन्‍दिर मे अयलाह ।
लोक सभ हुनका लग आयल और ओ बैसि कऽ ओकरा सभ केँ शिक्षा देबऽ लगलाह ।
धर्मशिक्षक और फरिसी सभ एक स्‍त्रीगण केँ अनलनि , जे पुरुषक संग कुकर्म करैत पकड़ा गेल छल , और लोकक बीच मे ओकरा ठाढ़ कऽ कऽ यीशु केँ कहलथिन , "गुरुजी , ई स्‍त्रीगण पुरुषक संग कुकर्म करिते मे पकड़ा गेल ।
धर्म-नियम मे मूसा हमरा सभ केँ आज्ञा देलनि जे एहन स्‍त्रीगण केँ पाथर मारि कऽ मारि देबाक चाही ।
आब अहाँ की कहैत छी"?
ई बात ओ सभ हुनका फँसाबऽ लेल पुछलनि , जाहि सँ हुनका पर दोष लगयबाक आधार भेटनि ।
यीशु नीचाँ झुकि कऽ अपन आङुर सँ जमीन पर लिखऽ लगलाह ।
ओ सभ जखन हुनका सँ पुछिते रहलाह , तखन ओ मूड़ी उठा कऽ हुनका सभ केँ कहलथिन , "अहाँ सभ मे सँ जे निष्‍पाप होथि , वैह सभ सँ पहिने पाथर मारथि" ।
और फेर झुकि कऽ जमीन पर लिखऽ लगलाह ।
ई बात जखन ओ सभ सुनलनि तँ पहिने बूढ़ सभ आ तखन एक-एक कऽ सभ केओ चल गेलाह ।
आब मात्र यीशु रहि गेलाह , और ओ स्‍त्रीगण जे ओहिठाम ठाढ़ छलि ।
यीशु मूड़ी उठा कऽ ओकरा कहलथिन , "बहिन , ओ सभ कतऽ अछि?
की तोरा केओ नहि दण्‍ड देलकह"?
ओ बाजल , "नहि , मालिक , केओ नहि" ।
यीशु बजलाह , "हमहूँ तोरा दण्‍ड नहि दैत छिअह ।
आब जाह , आ फेर पाप नहि करह" ।
] अपना बारे मे यीशुक गवाही बाद मे यीशु फेर लोक सभ केँ कहलनि , "हम संसारक इजोत छी ।
जे केओ हमरा पाछाँ आओत , से अन्‍हार मे कहियो नहि चलत , बल्‍कि जीवनक इजोत प्राप्‍त करत" ।
एहि पर फरिसी सभ हुनका कहलथिन , "आब अहाँ अपना बारे मे अपने गवाही दऽ रहल छी !
अहाँक गवाही पकिया नहि मानल जायत" ।
यीशु उत्तर देलथिन , "जँ हम अपना बारे मे गवाही दैतो छी तँ हमर गवाही पकिया होइत अछि , कारण हम जनैत छी जे हम कतऽ सँ आयल छी और कतऽ जा रहल छी , मुदा अहाँ सभ नहि जनैत छी जे हम कतऽ सँ अयलहुँ वा कतऽ जाय वला छी ।
अहाँ सभ सांसारिक दृष्‍टि सँ न्‍याय करैत छी ।
हम ककरो न्‍याय नहि करैत छी ।
तैयो जँ हम न्‍याय करितो छी तँ हमर न्‍याय उचित होइत अछि कारण निर्णय हम असगरे नहि , बल्‍कि हमर पिता , जे हमरा पठौलनि , से और हम दूनू गोटे करैत छी ।
अहीं सभक धर्म-नियम मे लिखल अछि जे दू आदमीक गवाही पकिया होइत अछि ।
हम अपना बारे मे अपने एक गवाह छी और हमर दोसर गवाह ओ छथि जे हमरा पठौलनि—हमर पिता" ।
ओ सभ तखन हुनका कहलथिन , "अहाँक पिता कतऽ छथि"?
यीशु बजलाह , "अहाँ सभ ने हमरा चिन्‍हैत छी , आ ने हमरा पिता केँ ।
जँ हमरा चिन्‍हितहुँ तँ हमरा पितो केँ चिन्‍हितिऐन" ।
ई सभ बात ओ शिक्षा दैत काल मन्‍दिरक ओहि भाग मे कहलनि जाहिठाम दान-पात्र राखल रहैत छल ।
तैयो हुनका केओ नहि पकड़लकनि , किएक तँ हुनकर समय एखन तक नहि आयल छल ।
यीशुक चेतावनी यीशु हुनका सभ केँ फेर कहलथिन , "हम तँ जा रहल छी ।
अहाँ सभ हमरा ताकब , और अपना पाप मे मरब ।
हम जतऽ जाइत छी ततऽ अहाँ सभ नहि आबि सकैत छी" ।
एहि पर यहूदी सभ एक-दोसर केँ कहऽ लागल , "तँ की ओ आत्‍महत्‍या कऽ लेत?
की एहि कारणेँ ओ कहैत अछि जे , हम जतऽ जाइत छी ततऽ अहाँ सभ नहि आबि सकैत छी"?
ओ ओकरा सभ केँ आगाँ कहलथिन , "अहाँ सभ नीचाँक छी , हम ऊपरक छी ।
अहाँ सभ एही दुनियाक छी , हम एहि दुनियाक नहि छी ।
एहि लेल हम अहाँ सभ केँ कहलहुँ जे , अहाँ सभ अपना पाप मे मरब ।
कारण , जँ अहाँ सभ विश्‍वास नहि करब जे हम वैह छी जे छी , तँ अहाँ सभ अपना पाप मे अवश्‍य मरब" ।
ओ सभ हुनका कहलकनि , "तखन अहाँ के छी"?
यीशु बजलाह , "वैह , जे हम शुरुए सँ अहाँ सभ केँ कहैत आबि रहल छी ।
अहाँ सभक सम्‍बन्‍ध मे हमरा बहुत किछु कहबाक और न्‍याय करबाक अछि ।
मुदा जे हमरा पठौलनि , से सत्‍य छथि , और जे बात हम हुनका सँ सुनने छी , वैह बात हम संसार केँ कहैत छी" ।
ओ सभ नहि बुझलक जे यीशु पिताक बारे मे ओकरा सभ केँ कहैत छथि ।
तेँ यीशु कहलनि , "जखन अहाँ सभ मनुष्‍य-पुत्र केँ ऊपर लटका देब तखन अहाँ सभ जानि जायब जे हम वैह छी जे छी , और जानब जे हम अपने सँ किछु नहि करैत छी , बल्‍कि वैह करैत आ कहैत छी जे पिता हमरा सिखौने छथि ।
जे हमरा पठौलनि , से हमरा संग छथि ।
ओ हमरा असगरे नहि छोड़ने छथि , कारण हम सदिखन वैह काज करैत छी जाहि काज सँ ओ प्रसन्‍न होइत छथि" ।
जखन ई बात ओ कहि रहल छलाह तखने बहुतो लोक हुनका पर विश्‍वास कयलकनि ।
सत्‍य अहाँ सभ केँ स्‍वतन्‍त्र कऽ देत जे यहूदी सभ हुनका पर विश्‍वास कयलनि , तिनका सभ केँ यीशु कहलथिन , "जँ अहाँ सभ हमरा सिद्धान्‍तक पालन करब तँ अहाँ सभ वास्‍तव मे हमर शिष्‍य होयब ।
तखन अहाँ सभ सत्‍य केँ जानब , और सत्‍य अहाँ सभ केँ स्‍वतन्‍त्र कऽ देत" ।
ओ सभ हुनका उत्तर देलथिन , "हम सभ तँ अब्राहमक वंशज छी और कहियो ककरो गुलाम नहि भेलहुँ ।
अहाँ कोना कहैत छी जे हम सभ स्‍वतन्‍त्र कऽ देल जायब"?
यीशु हुनका सभ केँ उत्तर देलथिन , "हम अहाँ सभ केँ सत्‍ये कहैत छी जे , जे केओ पाप करैत अछि , से दास अछि ।
दास घर मे सभ दिन तक नहि रहैत अछि , मुदा पुत्र सभ दिन तक रहैत अछि ।
तेँ जँ पुत्र अहाँ केँ स्‍वतन्‍त्र कऽ देताह तँ वास्‍तव मे अहाँ स्‍वतन्‍त्र भऽ जायब ।
हमरा बुझल अछि जे अहाँ सभ अब्राहमक वंशज छी , तैयो अहाँ सभ हमरा मारि देबऽ चाहैत छी ।
तकर कारण ई अछि जे , अहाँ सभक मोन मे हमरा वचनक लेल कोनो स्‍थान नहि अछि ।
हम जे किछु अपना पिताक ओहिठाम देखने छी , वैह कहैत छी , और अहाँ सभ से कहैत छी जे अपने पिता सँ सुनने छी" ।
ओ सभ उत्तर देलथिन , "हमरा सभक पिता अब्राहम छथि" ।
यीशु हुनका सभ केँ कहलथिन , "अहाँ सभ जँ अब्राहमक सन्‍तान रहितहुँ तँ जे काज अब्राहम कयलनि सैह करितहुँ ।
मुदा देखू !
अहाँ सभ हमरा खून कऽ देबाक कोशिश मे छी , खाली एहि लेल , जे हम परमेश्‍वर सँ सुनल सत्‍य केँ अहाँ सभ केँ कहलहुँ ।
अब्राहम एहन काज तँ नहि कयलनि !
जे अहाँ सभक पिता अछि , तकरे जकाँ अहाँ सभ करैत छी" ।
ओ सभ उत्तर देलथिन , "हम सभ अनजनुआ-जन्‍मल नहि छी !
हमरा सभक एकेटा पिता छथि , अर्थात् परमेश्‍वर" ।
यीशु बजलाह , "जँ अहाँ सभक पिता परमेश्‍वर रहितथि तँ अहाँ सभ हमरा सँ प्रेम करितहुँ किएक तँ हम हुनके ओहिठाम सँ अयलहुँ और आब एतऽ छी ।
हम अपना इच्‍छा सँ नहि अयलहुँ , वैह हमरा पठौलनि ।
हम जे कहैत छी से अहाँ सभ किएक नहि बुझैत छी?
एहि लेल जे अहाँ सभ हमर बात नहि सुनि सकैत छी !
अहाँ सभ अपन पिता , जे शैतान अछि , तकर छी , और अहाँ सभ अपन पिताक इच्‍छा पूरा करबाक निश्‍चय कयने छी ।
ओ शुरुए सँ हत्‍यारा अछि और सत्‍य सँ कोनो सम्‍बन्‍ध नहि रखैत अछि , कारण ओकरा मे सत्‍य छैहे नहि ।
ओ जखन झूठ बजैत अछि तँ अपन स्‍वभावेक अनुसार बजैत अछि , किएक तँ ओ झुट्ठा अछि और झूठक पिता अछि ।
मुदा हम अहाँ सभ केँ सत्‍य कहैत छी और तेँ अहाँ सभ हमर विश्‍वास नहि करैत छी ।
की अहाँ सभ मे सँ केओ प्रमाणित कऽ सकैत अछि जे हम पापक दोषी छी?
जँ हम सत्‍य बजैत छी तँ हमर विश्‍वास किएक नहि करैत छी?
जे परमेश्‍वरक अछि , से परमेश्‍वरक वचन सुनैत अछि ।
अहाँ सभ एहि द्वारे नहि सुनैत छी जे अहाँ सभ परमेश्‍वरक नहि छी" ।
"अब्राहमक जन्‍मो सँ पहिने हम छी"यहूदी सभ हुनका उत्तर देलथिन , "की हम सभ ठीके नहि कहैत आबि रहल छिऔ जे तोँ सामरी छैं और तोरा मे दुष्‍टात्‍मा छौ"?
यीशु उत्तर देलथिन , "हमरा मे दुष्‍टात्‍मा नहि अछि ।
हम अपना पिता केँ आदर करैत छी मुदा अहाँ सभ हमर निरादर करैत छी ।
लेकिन हम अपना सम्‍मानक लेल चिन्‍ता नहि करैत छी ।
एक दोसर गोटे करैत छथि और वैह न्‍याय करैत छथि ।
हम अहाँ सभ केँ सत्‍ये कहैत छी जे जँ केओ हमर बात पर चलत तँ ओ कहियो नहि मरत" ।
तखन यहूदी सभ हुनका कहलकनि , "आब तँ निश्‍चय जानि गेलहुँ जे तोरा मे दुष्‍टात्‍मा छौ !
अब्राहम मरि गेलाह और परमेश्‍वरक प्रवक्‍ता सभ सेहो , और तैयो तोँ कहैत छैं जे , कोनो व्‍यक्‍ति जँ तोरा वचन पर चलत तँ मृत्‍यु केँ कहियो नहि चिखत !
की तोँ हमरा सभक पुरखा अब्राहम सँ पैघ हयबेँ?
ओ तँ मरि गेलाह आ परमेश्‍वरक आरो सभ प्रवक्‍ता सेहो मरलाह ।
तोँ अपना केँ की बुझैत छैं"?
यीशु उत्तर देलथिन , "जँ हमहीं अपन सम्‍मान करितहुँ तँ ओहि सम्‍मानक कोनो महत्‍व नहि होइत ।
हमर सम्‍मान करऽ वला हमर पिता छथि , वैह जिनका अहाँ सभ अपन परमेश्‍वर कहैत छियनि ।
अहाँ सभ हुनका चिन्‍हबे नहि करैत छी , मुदा हम हुनका चिन्‍हैत छी ।
जँ हम कहितहुँ जे हम हुनका नहि चिन्‍हैत छी , तँ हम अहीं सभ जकाँ झुट्ठा होइतहुँ , मुदा हम हुनका चिन्‍हिते छियनि , और हुनका वचन पर चलैत छी ।
अहाँ सभक पिता अब्राहम हमरा देखबाक आशा मे बहुत आनन्‍दित छलाह ।
ओ देखबो कयलनि और बड्ड खुश भेलाह" ।
तखन यहूदी सभ कहलथिन , "तोँ एखन पचासो वर्षक नहि छैं और तोँ अब्राहम केँ देखने छैं" !
यीशु उत्तर देलथिन , "हम अहाँ सभ केँ सत्‍ये कहैत छी जे अब्राहमक जन्‍मो सँ पहिने , हम छी" !
एहि पर ओ सभ हुनका मारबाक लेल पाथर उठाबऽ लगलाह , मुदा यीशु नुका कऽ मन्‍दिर सँ बाहर भऽ कऽ चल गेलाह ।
 जन्‍मक आन्‍हर देखऽ लागल यीशु चलैत-चलैत एक आदमी केँ देखलनि जे जन्‍म सँ आन्‍हर छल ।
हुनकर शिष्‍य सभ पुछलथिन , "गुरुजी , ई आदमी अपने पापक कारणेँ आन्‍हर जनमल की माय-बाबूक पापक कारणेँ"?
यीशु उत्तर देलथिन , "ने अपना पापक कारणेँ आ ने माय-बाबूक ।
ई एहि लेल भेल जे ओकरा मे परमेश्‍वरक काज प्रगट भऽ जानि ।
जे हमरा पठौलनि , तिनकर काज अपना सभ केँ दिने मे करऽ पड़त ।
राति आबि रहल अछि , जखन केओ नहि काज कऽ सकैत अछि ।
जाबत धरि हम संसार मे छी , ताबत धरि हम संसारक इजोत छी" ।
एतबा कहि ओ जमीन पर थुकलनि , आओर थूक मे माटि सानि कऽ , ओहि आदमीक आँखि पर लगा देलथिन ।
तखन ओकरा कहलथिन , "जा कऽ शिलोह कुण्‍ड मे धो लैह" ।
(शिलोहक अर्थ अछि "पठाओल गेल" ।
) तँ ओ आदमी जा कऽ आँखि धो लेलक आओर देखैत घर चल आयल ।
rahul tagging. ओकर पड़ोसी सभ आ जे लोक सभ ओकरा पहिने भीख मँगैत देखने छलैक कहलक , "की ई वैह नहि अछि जे पहिने बैसले-बैसले भीख मँगैत छल"?
किछु लोक कहलक , "हँ , वैह अछि" ।
दोसर लोक कहलक , "नहि , नहि !
ओकरा सनक लगैत छैक लेकिन ओ अछि नहि" ।
मुदा ओ आदमी अपने कहलक , "हम वैह छी" ।
तँ ओ सभ ओकरा कहलकैक , "तखन तोहर आँखि कोना खुजि गेलौ"?
ओ बाजल , "ओ यीशु नामक आदमी माटि सानि कऽ हमरा आँखि पर लगा कऽ कहलनि जे , जाह , शिलोह मे धो लैह ।
हम गेलहुँ , धो लेलहुँ , आओर देखऽ लगलहुँ" ।
ओ सभ ओकरा पुछलकैक , "ओ कतऽ छथि"?
ओ उत्तर देलकैक , "हम नहि जनैत छी" ।
फरिसी सभ लग आन्‍हर व्‍यक्‍तिक गवाही ओ आदमी जे पहिने आन्‍हर छल तकरा फरिसी सभ लग आनल गेलैक ।
जाहि दिन यीशु माटि सानि कऽ ओकर आँखि खोलने छलथिन , से विश्राम-दिन छल ।
तेँ फरिसी सभ ओहि आदमी केँ फेर पुछलथिन , "ई कोना भेल जे तोँ आब देखि रहल छह"?
ओ बाजल , "ओ माटि सानि कऽ हमरा आँखि पर लगा देलनि , हम धो लेलहुँ , आओर आब देखैत छी" ।
किछु फरिसी कहऽ लगलाह , "ई व्‍यक्‍ति परमेश्‍वरक दिस सँ नहि आयल अछि , कारण ओ विश्राम-दिन केँ नहि मानैत अछि" ।
मुदा दोसर सभ कहऽ लगलाह , "जे पापी होयत , से एहन चमत्‍कार वला चिन्‍ह सभ कोना देखा सकत"?
एहि तरहेँ हुनका सभ मे मतभेद भऽ गेलनि ।
आखिर मे ओ सभ ओहि आन्‍हर केँ पुछलथिन , "तोँ ओकरा बारे मे की कहैत छह?
तोरे ने आँखि खोलि देलकह" ।
ओ उत्तर देलकनि , "ओ परमेश्‍वरक प्रवक्‍ता छथि" ।
मुदा यहूदी सभ तखनो तक नहि पतिअयलाह जे ओ पहिने आन्‍हर छल , और आब देखऽ लागल अछि जखन तक ओ सभ ओकर माय-बाबू केँ बजा कऽ पुछि नहि लेलनि ।
ओ सभ ओकरा सभ सँ पुछलथिन , "की ई तोरे सभक बेटा छह?
ई वैह अछि जे तोरा सभक कहबाक अनुसार आन्‍हर जनमल?
तँ ई एखन कोना देखि रहल अछि"?
ओकर माय-बाबू उत्तर देलकनि , "हम सभ जनैत छी जे ई हमरा सभक बालक अछि , और इहो जनैत छी जे आन्‍हर जनमल ।
मुदा ई एखन कोना देखि रहल अछि , वा एकरा के आँखि खोलि देलथिन , से नहि जनैत छी ।
ओकरे पुछिऔक ।
ओ तँ बच्‍चा नहि अछि ।
ओ अपने कहत" ।
ओकर माय-बाबू ई बात एहि लेल कहलक जे ओ सभ यहूदीक धर्मगुरु सभ सँ डेराइत छल , कारण , यहूदी अधिकारी सभ एकमत भऽ गेल रहय जे , जँ केओ कहत जे यीशु उद्धारकर्ता-मसीह अछि तँ ओकरा सभाघर सँ बारि देल जयतैक ।
एही कारणेँ ओकर माय-बाबू कहने छलैक जे ओ बच्‍चा नहि अछि , ओकरे पुछिऔक ।
ओ सभ फेर दोसर बेर ओहि आदमी केँ बजौलनि जे आन्‍हर छल , आओर ओकरा कहलथिन , "परमेश्‍वरक समक्ष सत्‍ये बाजह !
हम सभ जनैत छी जे ई व्‍यक्‍ति पापी अछि" ।
ओ बाजल , "ओ पापी छथि वा नहि , से हम नहि जनैत छी ।
मुदा एकटा बात हम जनैत छी—हम पहिने आन्‍हर छलहुँ और एखन देखैत छी" ।
ओ सभ ओकरा पुछलथिन , "ओ तोरा की कयलकह?
तोहर आँखि ओ कोना खोललकह"?
ओ उत्तर देलकनि , "हम अहाँ सभ केँ कहि देने छी , मुदा अहाँ सभ सुनिते नहि छी ।
अहाँ सभ फेर किएक सुनऽ चाहैत छी?
की अहूँ सभ हुनकर शिष्‍य बनऽ चाहैत छी"?
ओ सभ ओकरा गारि पढ़ैत कहलथिन , "तोँही ओकर शिष्‍य छैं ।
हम सभ तँ मूसाक शिष्‍य छी ।
हम सभ जनैत छी जे परमेश्‍वर मूसा सँ बाजल छलथिन , मुदा ई व्‍यक्‍ति जे अछि , से कतऽ सँ आयल तकर कोनो पता नहि" ।
एहि पर ओ आदमी बाजल , "अरे , ई तँ बड्ड अद्‌भुत बात अछि !
अहाँ सभ नहि जनैत छी जे ओ कतऽ सँ आयल छथि , और तैयो ओ हमर आँखि खोलि देलनि ।
अपना सभ जनैत छी जे परमेश्‍वर पापी सभक नहि सुनैत छथिन ।
जे हुनका मानैत छनि और हुनकर इच्‍छा पूरा करैत छनि , तकर बात परमेश्‍वर सुनैत छथिन ।
सृष्‍टिक आरम्‍भ सँ आइ तक ई कहियो सुनबा मे नहि आयल अछि जे केओ कोनो जन्‍म सँ आन्‍हर आदमीक आँखि केँ खोलने होअय ।
ई आदमी जँ परमेश्‍वरक दिस सँ नहि आयल रहितथि तँ ओ किछु नहि कऽ सकितथि" ।
एहि पर ओ सभ उत्तर देलथिन , "तोँ तँ बिलकुल पापे मे जनमल छैं आ तोँ हमरा सभ केँ सिखाबऽ चाहैत छैं?
" !
ई कहि ओकरा बाहर भगा देलनि ।
आत्‍मिक आन्‍हर यीशु जखन सुनलनि जे ओ सभ ओकरा भगा देने छैक तँ ओकरा भेँट कऽ कऽ पुछलथिन , "की तोँ मनुष्‍य-पुत्र पर विश्‍वास करैत छह"?
ओ उत्तर देलकनि , "मालिक , ओ के छथि?
हमरा कहल जाओ , जाहि सँ हम हुनका पर विश्‍वास करियनि" ।
यीशु ओकरा कहलथिन , "तोँ हुनका देखने छहुन और ओ वैह छथि जे एखनो तोरा सँ बात कऽ रहल छथुन" ।
ओ कहलकनि , "प्रभु , हम विश्‍वास करैत छी" !
और हुनकर पयर पर खसि कऽ गोड़ लगलकनि ।
यीशु बजलाह , "हम एहि संसार मे न्‍यायक लेल आयल छी , जाहि सँ जे सभ नहि देखैत अछि , से सभ देखय , और जे सभ देखैत अछि , से सभ आन्‍हर भऽ जाय" ।
किछु फरिसी जे हुनका लग मे ठाढ़ छलाह , से ई बात सुनि कहलथिन , "तँ हमहूँ सभ आन्‍हर छी की"?
यीशु हुनका सभ केँ कहलथिन , "अहाँ सभ जँ आन्‍हर रहितहुँ , तँ दोषी नहि होइतहुँ , मुदा अहाँ सभ कहैत छी जे , हम सभ देखैत छी , आ तेँ अहाँ सभ दोषी रहलहुँ" ।
 भेँड़शालाक उपमा "हम अहाँ सभ केँ विश्‍वास दिअबैत छी जे , जे द्वारि बाटे भेँड़शाला मे प्रवेश नहि करैत अछि , बल्‍कि देवाल पर चढ़ि कऽ कोनो दोसर बाटे प्रवेश करैत अछि , से चोर और डाकू होइत अछि ।
जे द्वारि बाटे प्रवेश करैत छथि , से भेँड़ाक चरबाह छथि ।
हुनका लेल द्वारपाल द्वारिक फट्टक खोलि दैत छनि , और हुनकर आवाज भेँड़ा चिन्‍हैत छनि ।
ओ अपना भेँड़ा केँ नाम लऽ-लऽ कऽ बजबैत छथि , और ओकरा सभ केँ बाहर लऽ जाइत छथि ।
अपन सभ भेँड़ा केँ निकालि लेला पर ओ ओकरा सभक आगाँ-आगाँ चलैत छथि और ओ सभ हुनका पाछाँ लागि जाइत छनि किएक तँ ओ सभ हुनकर आवाज केँ चिन्‍हैत छनि ।
ओ सभ कोनो अपरिचित आदमीक पाछाँ कहियो नहि जायत , बल्‍कि ओकरा लग सँ भागत , किएक तँ अपरिचित लोकक आवाज ओ सभ नहि चिन्‍हैत छैक" ।
यीशु हुनका सभ केँ ई उदाहरण देलनि , मुदा हुनकर की कहबाक अर्थ छलनि , से ओ सभ नहि बुझलनि ।
तेँ ओ हुनका सभ केँ फेर कहलथिन , "हम अहाँ सभ केँ सत्‍ये कहैत छी जे , भेँड़ा सभक लेल हमहीं द्वारि छी ।
आरो सभ जे हमरा सँ पहिने आयल , से चोर और डाकू सभ छल , मुदा भेँड़ा ओकरा सभक बात नहि मानलक ।
द्वारि हम छी ।
हमरा बाटे जे प्रवेश करत से सुरक्षित राखल जायत ।
ओ भीतर-बाहर अबैत-जाइत रहत और चारा पाओत ।
चोर खाली चोरी करबाक , जान मारबाक , और नष्‍ट करबाक उद्देश्‍य सँ अबैत अछि ।
मुदा हम एहि लेल आयल छी जे मनुष्‍य जीवन प्राप्‍त करय और परिपूर्णता सँ प्राप्‍त करय ।
नीक चरबाह "नीक चरबाह हम छी ।
नीक चरबाह भेँड़ाक लेल अपन प्राण दैत अछि ।
जऽन-बोनिहार , जे ने चरबाह अछि आ ने भेँड़ाक मालिक अछि से चितुआ केँ अबैत देखि कऽ भेँड़ा सभ केँ छोड़ि कऽ भागि जाइत अछि ।
तखन चितुआ भेँड़ा केँ पकड़ऽ लगैत छैक और ओकरा सभ केँ छिड़िया दैत छैक ।
जऽन-बोनिहार एहि लेल भागि जाइत अछि जे ओ खाली जऽन अछि और ओकरा भेँड़ाक लेल कोनो चिन्‍ता नहि रहैत छैक ।
"नीक चरबाह हम छी ।
जहिना पिता हमरा चिन्‍हैत छथि और हम पिता केँ चिन्‍हैत छियनि , तहिना हम अपना भेँड़ा सभ केँ चिन्‍हैत छी और ओ सभ हमरा चिन्‍हैत अछि ।
और भेँड़ा सभक लेल हम अपन प्राण दैत छी ।
हमरा आरो भेँड़ा अछि जे एहि भेँड़शालाक नहि अछि ।
ओकरो सभ केँ हमरा लयबाक अछि ।
ओहो सभ हमर आवाज सुनत ।
तखन एके झुण्‍ड और एके चरबाह होयत ।
"पिता हमरा सँ एहि लेल प्रेम करैत छथि जे हम अपन प्राण दैत छी जाहि सँ हम ओकरा फेर लऽ ली ।
केओ हमर प्राण केँ हमरा सँ नहि छिनि लैत अछि , बल्‍कि हम अपना इच्‍छा सँ दऽ रहल छी ।
हमरा अपन जान देबाक अधिकार अछि और ओकरा फेर लऽ लेबाक अधिकार सेहो अछि ।
ई आज्ञा हम अपना पिता सँ प्राप्‍त कयने छी" ।
एहि बात सभक कारणेँ यहूदी सभ मे फेर मतभेद भऽ गेलनि ।
बहुत लोक कहैत छलाह , "एकरा मे दुष्‍टात्‍मा छैक ।
ई बताह अछि !
एकर बात किएक सुनबैक"?
मुदा दोसर सभ कहैत छलाह , "जकरा मे दुष्‍टात्‍मा छैक , से की एहन बात सभ कहत?
की दुष्‍टात्‍मा कतौ आन्‍हरक आँखि खोलि सकैत अछि"?
यहूदी सभक द्वारा विरोध तखन यरूशलेम मे "मन्‍दिरक समर्पण"नामक पाबनि आबि गेल ।
जाड़क मास छल , और यीशु मन्‍दिर मे ओहि असोरा पर टहलैत छलाह जे "सुलेमानक असोरा"कहबैत अछि ।
यहूदी सभ हुनका चारू कात सँ घेरि कऽ कहलथिन , "कहिया तक अहाँ हमरा सभ केँ दुबिधा मे रखने रहब?
अहाँ जँ परमेश्‍वरक मसीह छी तँ हमरा सभ केँ स्‍पष्‍ट कहि दिअ" ।
यीशु बजलाह , "हम अहाँ सभ केँ कहिए देने छी , मुदा अहाँ सभ विश्‍वास नहि करैत छी ।
जे काज हम अपना पिताक नाम सँ करैत छी , से हमर गवाही दैत अछि ।
मुदा अहाँ सभ विश्‍वास नहि करैत छी किएक तँ अहाँ सभ हमर भेँड़ा नहि छी ।
हमर भेँड़ा हमर आवाज सुनैत अछि ।
हम ओकरा सभ केँ चिन्‍हैत छी और ओ सभ हमरा पाछाँ लागि जाइत अछि ।
हम ओकरा सभ केँ अनन्‍त जीवन दैत छी और ओ सभ कहियो नाश नहि होयत ।
हमरा हाथ सँ केओ ओकरा सभ केँ नहि छिनि लेत ।
हमर पिता , जे ओकरा सभ केँ हमरा देने छथि , से आरो सभ सँ शक्‍तिशाली छथि , तेँ हमरा पिताक हाथ सँ ओकरा सभ केँ केओ नहि छिनि सकैत अछि ।
हम और पिता एक छी" ।
एहि पर यहूदी सभ फेर हुनका मारि देबाक लेल पाथर उठाबऽ लगलाह , मुदा यीशु हुनका सभ केँ कहलथिन , "हम अहाँ सभ केँ पिताक तरफ सँ बहुत नीक-नीक काज कऽ कऽ देखा देलहुँ ।
एहि सभ मे सँ कोन काजक लेल हमरा मारि देबऽ चाहैत छी"?
यहूदी सभ हुनका उत्तर देलथिन , "कोनो नीक काजक लेल तोरा नहि मारऽ चाहैत छिऔ , बल्‍कि परमेश्‍वरक निन्‍दाक लेल , कारण तोँ मनुष्‍ये भऽ कऽ अपना केँ परमेश्‍वर कहैत छैं" ।
यीशु बजलाह , "की अहाँ सभक धर्मशास्‍त्र मे नहि लिखल अछि जे , 'हम कहलहुँ जे तोँ सभ ईश्‍वर छह '?
जँ तकरा सभ केँ ओ 'ईश्‍वर ' कहलथिन जकरा सभ केँ परमेश्‍वरक वचन देल गेल—और धर्मशास्‍त्र कहियो गलत नहि ठहरि सकैत अछि— तँ जकरा पिता अपना पवित्र काजक लेल चुनि कऽ संसार मे पठौलथिन , तकरा पर परमेश्‍वरक निन्‍दा करबाक दोष किएक लगबैत छी जखन ओ कहैत अछि जे , 'हम परमेश्‍वरक पुत्र छी '?
जँ हम अपना पिताक काज नहि कऽ रहल छी , तँ हमरा पर विश्‍वास नहि करू ।
मुदा जँ हम कऽ रहल छी , तँ हमरा पर जँ नहिओ विश्‍वास करब , तँ हमर काज पर विश्‍वास करू , जाहि सँ अहाँ सभ जानब और बुझब जे पिता हमरा मे छथि और हम पिता मे छी" ।
ओ सभ हुनका फेर पकड़ऽ चाहैत छलनि , मुदा ओ हुनका सभक हाथ सँ बचि कऽ निकलि गेलाह ।
तखन यीशु फेर यरदन नदीक ओहि पार गेलाह जाहिठाम यूहन्‍ना शुरू मे बपतिस्‍मा दैत छलाह ।
ओ ओहिठाम रहलाह और बहुत लोक हुनका लग आयल ।
ओ सभ कहलक , "ओना तँ यूहन्‍ना कोनो चमत्‍कारपूर्ण चिन्‍ह नहि देखौलनि , तैयो जतेक बात ओ एहि व्‍यक्‍तिक बारे मे कहलनि , से सभ सत्‍य छल" ।
और ओहिठाम बहुत लोक यीशु पर विश्‍वास कयलकनि ।
 यीशुक मित्र लाजरक मृत्‍यु एक लाजर नामक आदमी , जे बेतनिया गामक छलाह , बहुत बिमार भऽ गेल छलाह ।
बेतनिया गाम मरियम आओर हुनकर बहिन मार्थाक गाम छल ।
ई मरियम वैह छथि जे यीशुक पयर पर सुगन्‍धित तेल ढारि कऽ हुनकर पयर अपना केश लऽ कऽ पोछि देलनि ।
तँ लाजर एहि मरियमक भाय छलाह ।
दूनू बहिन यीशु केँ खबरि पठा देलनि जे , "प्रभु , अहाँक प्रिय मित्र बिमार अछि" ।
यीशु ई सुनि कऽ बजलाह , "एहि बिमारीक अन्‍त मृत्‍यु नहि होयत ।
ई एहि लेल भेल जे परमेश्‍वरक महिमा प्रगट होयतनि , और जाहि सँ एहि द्वारा परमेश्‍वरक पुत्रक महिमा प्रगट होयत" ।
यीशु मार्था , हुनकर बहिन मरियम , और लाजर सँ बहुत प्रेम करैत छलथिन , मुदा तैयो ई खबरि जखन सुनलनि , जे लाजर बिमार छथि , तखन ओ जाहिठाम छलाह ताहिठाम दू दिन आओर रहि गेलाह ।
तखन ओ अपन शिष्‍य सभ केँ कहलथिन , "आब फेर यहूदिया प्रदेश चलू" ।
ओ सभ कहलथिन , "गुरुजी , किछुए दिन पहिने यहूदी सभ पाथर मारि कऽ अहाँ केँ मारि देबऽ चाहैत छलाह , आ तैयो अहाँ ओतऽ फेर जाय चाहैत छी"?
यीशु बजलाह , "की दिन मे बारह घण्‍टा नहि होइत छैक?
जँ केओ दिन मे चलैत अछि तँ ओकरा ठेस नहि लगैत छैक , कारण ओ एहि संसारक इजोत केँ देखैत अछि ।
मुदा राति मे जँ चलैत अछि तँ ठेस लगैत छैक कारण ओकरा कोनो इजोत नहि छैक" ।
ई कहि यीशु हुनका सभ केँ आगाँ कहलथिन , "अपना सभक मित्र लाजर सुति रहलाह , मुदा हम हुनका जगयबाक लेल जाइत छी" ।
शिष्‍य सभ हुनका कहलथिन , "प्रभु , जँ ओ सुति रहल छथि तँ ओ नीकैं भऽ जयताह" ।
यीशु हुनकर मृत्‍युक सम्‍बन्‍ध मे ई कहने छलथिन मुदा शिष्‍य सभ बुझलनि जे ओ स्‍वभाविक निन्‍दक सम्‍बन्‍ध मे कहि रहल छथि ।
तखन यीशु हुनका सभ केँ स्‍पष्‍ट कहलथिन , "लाजर मरि गेल छथि ।
और अहाँ सभक कारणेँ हमरा खुशी अछि जे हम ओतऽ नहि छलहुँ , जाहि सँ अहाँ सभ विश्‍वास करी ।
मुदा आउ , अपना सभ आब हुनका लग चली" ।
तखन थोमा , जे "जौंआ"कहबैत छथि , से आरो शिष्‍य सभ केँ कहलथिन , "आउ , अपनो सभ हिनका संग मरऽ लेल चली" ।
"जीबि उठाबऽ वला और जीवन देबऽ वला हमहीं छी"ओतऽ पहुँचला पर यीशु केँ पता लगलनि जे लाजर केँ कबर मे रखला चारि दिन भऽ गेल अछि ।
बेतनिया यरूशलेम सँ एक कोस सँ कनेक कम दूर छल , और बहुत यहूदी लोक मार्था आओर मरियमक भायक मरला पर सान्‍त्‍वना देबाक लेल हुनका सभक ओहिठाम आयल छलनि ।
मार्था जखन सुनलनि जे यीशु आबि रहल छथि तँ हुनका भेँट करऽ गेलीह , लेकिन मरियम घर मे बैसल रहलीह ।
मार्था यीशु केँ कहलथिन , "प्रभु , अहाँ जँ एतऽ रहितहुँ तँ हमर भाय नहि मरल रहैत ।
मुदा हम जनैत छी जे एखनो अहाँ जे किछु परमेश्‍वर सँ मँगबनि , से अहाँ केँ ओ देताह" ।
यीशु बजलाह , "अहाँक भाय फेर जीबि उठत" ।
मार्था बजलीह , "हम जनैत छी जे अन्‍तिम दिन मे जखन मुइल सभ जीबि उठत तखन ओहो जीबि उठत" ।
यीशु हुनका कहलथिन , "जीबि उठाबऽ वला और जीवन देबऽ वला हमहीं छी ।
जे केओ हमरा पर विश्‍वास करैत अछि , से जँ मरिओ जायत , तैयो जीअत ।
और जे केओ हमरा मे जीबैत अछि और विश्‍वास करैत अछि , से कहियो नहि मरत ।
की एहि पर विश्‍वास करैत छी"?
मार्था हुनका उत्तर देलथिन , "हँ प्रभु , हम विश्‍वास करैत छी जे अहाँ उद्धारकर्ता-मसीह छी , परमेश्‍वरक पुत्र छी , जे संसार मे आबऽ वला छलाह" ।
ई कहि ओ अपन बहिन मरियम केँ बजयबाक लेल गेलीह , और हुनका अलग लऽ जा कऽ कहलथिन , "गुरुजी आबि गेलाह , तोरा बजबैत छथुन" ।
ई बात सुनितहि , मरियम जल्‍दी सँ उठि कऽ हुनका लग गेलीह ।
यीशु एखन गाम मे नहि आयल छलाह , बल्‍कि ओहि स्‍थान पर छलाह जाहिठाम मार्था हुनका सँ भेँट कयने छलीह ।
यहूदी सभ , जे मरियम केँ सान्‍त्‍वना दैत हुनका संग घर मे छलनि , से सभ जखन हुनका जल्‍दी उठि बाहर जाइत देखलकनि , तँ हुनका पाछाँ-पाछाँ गेल , ई बुझि कऽ जे ओ कबर पर विलाप करऽ जा रहल छथि ।
मरियम जखन ओहिठाम पहुँचलीह जाहिठाम यीशु छलाह , तँ हुनका देखि हुनका पयर पर खसि कऽ बजलीह , "प्रभु , अहाँ जँ एतऽ रहितहुँ तँ हमर भाय नहि मरैत" ।
यीशु जखन हुनका विलाप करैत देखलथिन , और यहूदी सभ , जे हुनका संग आयल छल , तकरो सभ केँ विलाप करैत देखलनि तँ हुनका बहुत दुःख भेलनि और ओ व्‍याकुल भऽ गेलाह ।
ओ पुछलथिन , "हुनका कतऽ रखने छिऐन"?
ओ सभ उत्तर देलथिन , "प्रभु , चलि कऽ देखि लिअ" ।
यीशु कानऽ लगलाह ।
तखन यहूदी सभ कहलक , "देखू , ओकरा सँ कतेक प्रेम करैत छलथिन" ।
मुदा ओकरा सभ मे सँ किछु लोक कहलक , "ई जे आन्‍हर केँ आँखि खोलि देलथिन , से की एहि आदमीक मरनाइ नहि रोकि सकलाह"?
लाजर जीबि उठलाह यीशु फेर बहुत दुखी भऽ कऽ कबर लग गेलाह ।
ओ कबर एक गुफा छल , जकरा दुआरि पर एकटा बड़का पाथर राखल छलैक ।
यीशु कहलथिन , "पाथर हटा दिअ" !
मृतकक बहिन , मार्था , हुनका कहलथिन , "प्रभु , आब बहुत महकैत होयत ।
ओकरा मरला तँ चारि दिन भऽ गेल छैक" ।
यीशु बजलाह , "की , हम अहाँ केँ नहि कहलहुँ जे जँ अहाँ विश्‍वास करब तँ परमेश्‍वरक महिमा देखब"?
तखन ओ सभ पाथर हटा देलनि , और यीशु ऊपर ताकि कऽ कहलनि , "पिता , हम अहाँ केँ धन्‍यवाद दैत छी जे अहाँ हमर सुनि लेने छी ।
ओना तँ हम जनैत छी जे अहाँ सदिखन हमर सुनि लैत छी , मुदा हम ई बात एहिठाम ठाढ़ भेल लोकक कारणेँ कहलहुँ , जाहि सँ ओ सभ विश्‍वास करय जे अहाँ हमरा पठौने छी" ।
ई बात कहि , यीशु जोर सँ सोर पारलनि , "लाजर !
बाहर निकलि आउ" !
और ओ मृतक बाहर निकलि अयलाह ।
हुनकर हाथ-पयर पट्टी सँ बान्‍हल छलनि , और हुनकर मुँह अंगपोछा सँ लेपटल छलनि ।
यीशु लोक सभ केँ कहलथिन , "हुनका खोलि दिऔन और जाय दिऔन" ।
मुख्‍यपुरोहित सभक षड्‌यन्‍त्र (मत्ती : - ; मरकुस : - ; लूका : -) एहि कारणेँ यहूदी सभ जे मरियम सँ भेँट करबाक लेल आयल छल , और जे यीशुक ई काज देखने छल , तकरा सभ मे सँ बहुतो हुनका पर विश्‍वास कयलकनि ।
मुदा किछु यहूदी सभ फरिसी सभक ओहिठाम जा कऽ कहि देलकैक जे यीशु की कयलनि ।
तेँ मुख्‍यपुरोहित और फरिसी सभ धर्म-महासभाक सदस्‍य सभ केँ बजा लेलनि ।
ओ सभ आपस मे कहऽ लगलाह , "अपना सभ की कऽ रहल छी?
ई तँ बहुत चमत्‍कारपूर्ण चिन्‍ह देखा रहल अछि !
एकरा ई सभ करैत छोड़ि देबैक तँ एकरा पर सभ केओ विश्‍वास करतैक , और रोमी सभ आबि कऽ अपना सभक पवित्र स्‍थान और राष्‍ट्र दूनू नष्‍ट कऽ देत" ।
तखन हुनका सभ मे सँ काइफा नामक एक गोटे , जे ओहि वर्षक महापुरोहित छलाह से बजलाह , "अहाँ सभ किछुओ नहि जनैत छी !
अहाँ सभ केँ फुरयबो नहि करैत अछि जे अहाँ सभ केँ की नीक होइत ।
नीक तँ ई होइत जे एके आदमी जनताक लेल मरैक , और ई नहि जे पूरा राष्‍ट्र नाश भऽ जाय" ।
ई बात ओ अपने सँ नहि , बल्‍कि ओहि वर्षक महापुरोहित होयबाक कारणेँ कहलनि , मुदा हुनको नहि बुझल छलनि जे ई भविष्‍यवाणी भऽ गेल जे यीशु यहूदी राष्‍ट्रक बदला मे मरताह , और मात्र ओहि राष्‍ट्रक लेल नहि , बल्‍कि परमेश्‍वरक एम्‍हर-ओम्‍हर छिड़िआयल सन्‍तानक लेल सेहो , जाहि सँ ओ ओकरा सभ केँ एक ठाम जमा कऽ कऽ एक करथि ।
तँ ओहि दिन सँ ओ सभ हुनका जान सँ मारि देबाक षड्‌यन्‍त्र करऽ लगलाह ।
फलस्‍वरूप यीशु आब यहूदी सभक बीच मे खुलि कऽ नहि घुमैत छलाह ।
ओ निर्जन क्षेत्रक कात मे इफ्राइम नामक गाम मे जा कऽ ओतहि अपना शिष्‍य सभक संग रहऽ लगलाह ।
जखन यहूदी सभक फसह-पाबनि लग आबि गेल तखन बहुत लोक अपना केँ शुद्ध करबाक विधिक लेल पाबनि सँ पहिनहि देहात सँ यरूशलेम आयल ।
ओ सभ यीशु केँ तकैत छलनि , और मन्‍दिर मे ठाढ़ एक-दोसर सँ पुछैत छल जे , "अहाँ की सोचैत छी?
ओ पाबनिक लेल नहिए औताह की"?
कारण मुख्‍यपुरोहित और फरिसी सभ आज्ञा देने छलाह जे , जँ ककरो पता लागि जाइक जे यीशु कतऽ छथि तँ ओ हुनका सभ केँ सूचना दऽ दिअय , जाहि सँ ओ सभ हुनका पकड़ि सकथि ।
 यीशुक सम्‍मान मे भोज (मत्ती : - ; मरकुस : -) फसह-पाबनि सँ छओ दिन पहिने , यीशु बेतनिया गाम अयलाह , जाहिठाम लाजर रहैत छलाह , जिनका मरलाक बाद यीशु जीवित कऽ देने रहथिन ।
ओहिठाम यीशुक अयबाक खुशी मे भोज कयल गेल ।
मार्था सेवा-सत्‍कारक काज मे लागल छलीह , और यीशुक संग भोजन करऽ वला सभ मे लाजर सेहो बैसल छलाह ।
तखन मरियम विशुद्ध जटामासीक लगभग आधा सेर बहुत दामी सुगन्‍धित तेल लऽ यीशुक पयर पर ढारि देलनि और हुनकर पयर अपना केश सँ पोछि देलथिन ।
ओहि तेलक सुगन्‍ध सँ सौंसे घर गमकि उठल ।
मुदा हुनकर एकटा शिष्‍य , यहूदा इस्‍करियोती , जे बाद मे हुनका संग विश्‍वासघात करऽ वला भेल , से बाजल , "ई तेल किएक नहि बेचि देल गेल?
एहि सँ एक वर्षक मजदूरीक बराबरि मूल्‍य भेटैत , आ गरीब सभ मे बाँटल गेल रहैत" !
ओ ई बात एहि लेल नहि कहलक जे ओकरा गरीब सभक लेल चिन्‍ता छलैक , बल्‍कि एहि लेल जे ओ चोर छल ।
ओकरा लग हुनका सभक पाइक बटुआ रहैत छलैक , और ओहि मे जे किछु राखल जाइत छल , ताहि मे सँ ओ चोरा लैत छल ।
यीशु उत्तर देलथिन , "हिनका छोड़ि दिऔन !
हम जे कबर मे राखल जायब तकर तैयारीक लेल हिनका ई तेल रखने रहबाक छलनि ।
गरीब सभ तँ अहाँ सभक संग सभ दिन रहत , मुदा हम अहाँ सभक संग सभ दिन नहि रहब" ।
जखन यहूदी सभक बड़का भीड़ केँ पता लगलैक जे यीशु एतऽ छथि , तँ ओ सभ देखबाक लेल आयल , मुदा खाली यीशुए केँ देखबाक लेल नहि , बल्‍कि लाजर केँ सेहो , जिनका मरलाक बाद यीशु जीवित कयने रहथिन ।
तखन मुख्‍यपुरोहित सभ लाजर केँ सेहो खून कऽ देबाक योजना बनाबऽ लगलाह , किएक तँ हुनके कारण बहुत यहूदी अपना धर्मगुरु सभ केँ छोड़ि कऽ यीशु पर विश्‍वास करैत छलनि ।
यरूशलेम मे यीशुक प्रवेश (मत्ती : - ; मरकुस : - ; लूका : -) दोसरे दिन बड़का भीड़ जे पाबनिक लेल आयल छल , से सुनलक जे यीशु यरूशलेम आबि रहल छथि ।
ओ सभ खजूरक छज्‍जा लऽ कऽ हुनका सँ भेँट करबाक लेल शहर सँ बहरायल ।
ओ सभ हुनकर जयजयकार करैत छल , "जय जय !
धन्‍य छथि ओ जे प्रभुक नाम सँ अबैत छथि !
धन्‍य छथि इस्राएलक राजा" !
यीशु एक गदहीक बच्‍चा पर बैसल छलाह , जेना धर्मशास्‍त्रक लेख अछि , "हे सियोन नगर !
भयभीत नहि होअह !
देखह !
तोहर राजा गदहीक बच्‍चा पर बैसल आबि रहल छथुन" !
एहि समय मे हुनकर शिष्‍य सभ ई सभ बात नहि बुझलनि , मुदा यीशु जखन स्‍वर्गक महिमा मे उठा लेल गेलाह तखन हुनका सभ केँ मोन पड़लनि जे ई सभ बात यीशुएक बारे मे लिखल गेल छल और हुनका संग तहिना कयलो गेलनि ।
जे लोक सभ ओहि समय मे यीशुक संग छल जखन ओ लाजर केँ कबर मे सँ बहरयबाक लेल कहि कऽ जीवित कऽ देने रहथिन , से सभ एहि बातक बारे मे सभ लोक केँ कहैत छल ।
एहि कारणेँ एतेक लोक यीशु सँ भेटबाक लेल बहरायल छल ।
ओ सभ सुनने छल जे यीशु ई चमत्‍कारपूर्ण चिन्‍ह देखौने छथि ।
तेँ फरिसी सभ एक-दोसर केँ कहऽ लगलाह , "देखैत छी कि नहि !
अहाँ सभ जे कऽ रहल छी ताहि सँ कनेको फायदा नहि !
देखू !
सौंसे संसार ओकरा पाछाँ दौड़ि रहल छैक" !
मृत्‍यु सँ जीवन जे लोक पाबनि मे आराधना करबाक लेल आयल छल , ताहि मे किछु लोक यूनानी जातिक छल ।
ओ सभ फिलिपुस लग आयल , जे गलील प्रदेशक बेतसैदा नगरक छलाह ।
ओ सभ हुनका सँ ई निवेदन कयलकनि , "मालिक , हम सभ यीशु केँ देखितहुँ" ।
फिलिपुस जा कऽ अन्‍द्रेयास केँ कहि देलनि , और अन्‍द्रेयास फिलिपुसक संग जा कऽ यीशु केँ कहलनि ।
यीशु बजलाह , "मनुष्‍य-पुत्रक महिमा प्रगट होयबाक घड़ी आबि गेल अछि ।
हम अहाँ सभ केँ सत्‍ये कहैत छी जे , जाबत धरि गहुमक दाना जमीन मे खसि कऽ मरि नहि जाइत अछि , ताबत धरि ओ असगर रहैत अछि ।
मुदा जँ मरि जायत , तँ आओर बहुत दाना केँ उत्‍पादन करत ।
जे अपना जीवन केँ प्रिय बुझैत अछि , से ओकरा गमबैत अछि , और जे एहि संसार मे अपना जीवन केँ तुच्‍छ बुझैत अछि , से ओकरा अनन्‍त जीवनक लेल सुरक्षित रखैत अछि ।
जे हमर सेवा करत , से हमरा पाछाँ आबय ।
और हम जतऽ होयब , ततऽ हमर सेवक सेहो होयत ।
जे केओ हमर सेवा करत , तकरा हमर पिता आदर करथिन ।
क्रूसक मृत्‍युक संकेत "आब हमर आत्‍मा अति व्‍याकुल भऽ गेल अछि ।
हम की कहू?
—ई जे , 'यौ पिता , एहि घड़ी सँ हमरा बचाउ !
'?
नहि !
हम तँ एही लेल एहि घड़ी तक आयल छी !
यौ पिता , अपन नामक महिमा केँ प्रगट करू" !
एहि पर स्‍वर्ग सँ ई आवाज सुनाइ देलक जे , "हम ओकरा प्रगट कयने छी और फेर प्रगट करब" ।
लग मे ठाढ़ भेल भीड़ ई सुनलक और कहलक , "मेघ बाजल" ।
दोसर लोक कहलक , "हुनका सँ स्‍वर्गदूत बजलनि" ।
यीशु बजलाह , "ई आवाज हमरा लेल नहि , अहीं सभक लेल भेल ।
आब एहि संसारक न्‍यायक समय आबि गेल अछि , आब एहि संसारक शासक केँ पराजित कऽ देल जयतैक ।
मुदा हम जखन पृथ्‍वीक उपर लटकाओल जायब तँ हम अपना लग सभ लोक केँ खीचि लेब" ।
ओ ई कहि कऽ संकेत कऽ देलथिन जे हुनकर मृत्‍यु कोन तरहक होयतनि ।
एहि पर भीड़क लोक बाजल , "हम सभ धर्म-नियम सँ सिखने छी जे उद्धारकर्ता-मसीह अनन्‍त काल तक रहताह ।
तँ अहाँ कोना कहैत छी जे मनुष्‍य-पुत्रक ऊपर लटकाओल जयनाइ आवश्‍यक अछि?
की मनुष्‍य-पुत्र आ उद्धारकर्ता-मसीह दूनू एके नहि छथि"?
यीशु ओकरा सभ केँ कहलनि , "इजोत कनेके काल आओर अहाँ सभक बीच मे अछि ।
जा धरि इजोत अछि ता धरि चलिते रहू , नहि तँ अन्‍हार अहाँ सभ केँ लपकि लेत ।
जे अन्‍हार मे चलैत अछि , से नहि जनैत अछि जे ओ कतऽ जा रहल अछि ।
जा धरि इजोत अहाँ सभक संग अछि , इजोत पर विश्‍वास राखू , जाहि सँ इजोतक सन्‍तान बनब" ।
यीशु ई सभ बात कहि कऽ चल गेलाह और ओकरा सभ सँ नुका रहलाह ।
परमेश्‍वरक प्रवक्‍ताक कथन पूरा भेल ओकरा सभक समक्ष मे एतेक चमत्‍कारपूर्ण चिन्‍ह देखौलाक बादो , ओ सभ यीशु पर विश्‍वास नहि करैत छल ।
ई एहि लेल भेल जे परमेश्‍वरक प्रवक्‍ता यशायाहक ई कथन पूरा होअय जे , "यौ प्रभु , हमरा सभ द्वारा सुनाओल गेल उपदेशक बात पर के विश्‍वास कयने अछि?
और प्रभुक बल ककरा पर प्रगट भेल छैक"?
तेँ ओ सभ विश्‍वास नहि कऽ सकल , कारण , जेना यशायाह दोसर ठाम कहैत छथि , "प्रभु ओकरा सभक आँखि आन्‍हर कऽ देने छथिन , और ओकरा सभक मोन कठोर कऽ देने छथिन , जाहि सँ ओ सभ ने आँखि सँ देखय , ने मोन सँ बुझय , आ ने हमरा दिस घूमि कऽ आबय कि हम ओकरा सभ केँ स्‍वस्‍थ कऽ दिऐक" ।
यशायाह ई बात कहलनि किएक तँ ओ यीशुक महिमा देखलनि और हुनका बारे मे बजलाह ।
ई बात होइतो यहूदी सभक अधिकारी सभ मे सँ सेहो बहुत गोटे हुनका पर विश्‍वास कयलनि , मुदा फरिसी सभक कारणेँ ओ सभ अपना विश्‍वास केँ खुलि कऽ स्‍वीकार नहि कयलनि , एहि डरेँ जे सभाघर सँ बारि देल जाएब , कारण ओ सभ परमेश्‍वरक प्रशंसा सँ मनुष्‍यक प्रशंसा प्रिय बुझैत छलाह ।
तखन यीशु जोर सँ कहलनि , "जे केओ हमरा पर विश्‍वास करैत अछि , से हमरे पर नहि , बल्‍कि हमरा जे पठौलनि , तिनको पर विश्‍वास करैत अछि ।
और जे हमरा देखैत अछि , से तिनका देखैत छनि जे हमरा पठौलनि ।
हम इजोत भऽ कऽ संसार मे आयल छी जाहि सँ जे केओ हमरा पर विश्‍वास करत से अन्‍हार मे नहि रहय ।
"हमर वचन जँ केओ सुनैत अछि , लेकिन मानैत नहि अछि , तँ हम ओकर न्‍याय नहि करैत छी , कारण हम संसारक न्‍याय करबाक लेल नहि अयलहुँ , बल्‍कि ओकरा बचयबाक लेल ।
जे हमरा अस्‍वीकार करैत अछि और हमर वचन ग्रहण नहि करैत अछि , तकर न्‍याय करऽ वला एक अछि—जे वचन हम कहने छी , वैह अन्‍तिम दिन मे ओकर न्‍याय करतैक ।
कारण हम अपना दिस सँ नहि बजलहुँ , बल्‍कि जे पिता हमरा पठौलनि सैह हमरा आदेश देलनि जे हम की कही और कोना बाजी ।
और हम जनैत छी जे हुनकर आदेश अनन्‍त जीवन अछि ।
तेँ हम जे किछु बजैत छी , से वैह अछि जे ओ हमरा बजबाक लेल कहने छथि" ।
 यीशु शिष्‍य सभक पयर धोलनि फसह-भोज सँ पहिनेक समय छल , और यीशु जनैत छलाह जे आब एहि संसार केँ छोड़ि कऽ पिता लग जयबाक घड़ी आबि गेल अछि ।
अपन चुनल लोक जे संसार मे छलनि , और जिनका सभ केँ ओ प्रेम करैत आयल छलथिन , तिनका सभ केँ ओ अन्‍तिम सीमा तक प्रेम कयलनि ।
यीशु और हुनकर शिष्‍य सभ भोजन कऽ रहल छलाह ।
शैतान पहिनहि सिमोनक बेटा यहूदा इस्‍करियोतीक मोन मे यीशु केँ पकड़बयबाक विचार धऽ देने छलैक ।
यीशु ई जनैत छलाह जे पिता हमरा हाथ मे सभ किछु दऽ देने छथि और ई , जे हम परमेश्‍वर सँ आयल छी आ परमेश्‍वर लग जा रहल छी ।
तेँ ओ भोजन सँ उठलाह , और अपन उपरका कपड़ा उतारि कऽ अपना डाँड़ मे गमछा लपेटि लेलनि ।
तखन एक कठौत मे पानि ढारि कऽ ओ शिष्‍य सभक पयर धोबऽ और डाँड़ मे बान्‍हल गमछा लऽ कऽ पोछऽ लगलथिन ।
जखन ओ सिमोन पत्रुस लग अयलाह , तँ पत्रुस हुनका कहलथिन , "प्रभु !
की हमर पयर अहाँ धोब"?
यीशु बजलाह , "हम की कऽ रहल छी , से अहाँ एखन नहि जनैत छी , मुदा बाद मे अहाँ बुझि जायब" ।
पत्रुस हुनका कहलथिन , "नहि !
अहाँ हमर पयर कहियो नहि धोबऽ पायब" !
यीशु बजलाह , "जँ अहाँ हमरा नहि धोबऽ देब तँ हमरा संग अहाँ केँ कोनो सम्‍बन्‍ध नहि रहल" ।
तँ सिमोन पत्रुस हुनका कहलथिन , "तखन प्रभु , हमर पयरेटा नहि , हमर हाथ और माथ सेहो" !
यीशु उत्तर देलथिन , "जे नहा लेने अछि , तकरा पयर केँ छोड़ि कऽ आओर किछु धोबाक आवश्‍यकता नहि छैक , ओकर सम्‍पूर्ण देह शुद्ध रहैत छैक ।
और अहाँ सभ शुद्ध छी , मुदा सभ केओ नहि" ।
यीशु तँ जनैत छलाह जे हुनका पकड़बाबऽ वला के होयत , और तेँ ओ कहलथिन , अहाँ सभ गोटे शुद्ध नहि छी ।
जखन यीशु हुनका सभक पयर धो लेलनि , और अपन कपड़ा पहिरि कऽ बैसि गेलाह , तखन ओ हुनका सभ केँ कहलथिन , "हम अहाँ सभक संग की कयलहुँ , से की अहाँ सभ बुझैत छी?
अहाँ सभ हमरा 'गुरुजी ' और 'प्रभुजी ' कहैत छी , और ठीके कहैत छी , कारण ओ हम छी ।
तँ जँ हम अहाँ सभक प्रभु और गुरु भऽ कऽ अहाँ सभक पयर धोने छी , तँ अहूँ सभ केँ एक-दोसराक पयर धोबाक चाही ।
हम अहाँ सभ केँ एक नमूना देखा देलहुँ जाहि सँ जहिना हम अहाँ सभक संग कयलहुँ तहिना अहूँ सभ करू ।
हम अहाँ सभ केँ विश्‍वास दिअबैत छी जे , दास अपना मालिक सँ पैघ नहि होइत अछि , और ने पठाओल गेल दूत अपना पठाबऽ वला सँ ।
ई सभ बात जानि कऽ , जँ एकरा अनुसार चलब तँ धन्‍य होयब ।
विश्‍वासघाती शिष्‍यक दिस संकेत (मत्ती : - ; मरकुस : - ; लूका : -) "हम अहाँ सभ गोटेक बारे मे नहि बाजि रहल छी ।
जिनका सभ केँ हम चुनलियनि तिनका सभ केँ चिन्‍हैत छिऐन ।
मुदा धर्मशास्‍त्रक ई लेख पूरा होयबाक अछि जे , 'जे हमर रोटी खाइत अछि से हमरा विरोध मे लात उठौने अछि ।
' ई घटना घटऽ सँ पहिनहि हम अहाँ सभ केँ ई बात कहि रहल छी , जाहि सँ जखन ई घटत तखन अहाँ सभ केँ पूरा विश्‍वास होयत जे हम वैह छी जे छी ।
हम अहाँ सभ केँ सत्‍ये कहैत छी जे , जे केओ ओकरा स्‍वीकार करैत अछि जकरा हम पठबैत छी , से हमरा स्‍वीकार करैत अछि , और जे हमरा स्‍वीकार करैत अछि से तिनका स्‍वीकार करैत छनि जे हमरा पठौलनि" ।
ई बात कहि कऽ यीशु अपना आत्‍मा मे बहुत व्‍याकुल होमऽ लगलाह , और ओ खुलि कऽ कहलथिन , "हम अहाँ सभ केँ सत्‍य कहैत छी जे अहाँ सभ मे सँ एक गोटे हमरा पकड़बा देब" ।
शिष्‍य सभ एकदम नहि बुझि कऽ जे ओ ककरा बारे मे बाजि रहल छथि , एक-दोसराक दिस ताकऽ लगलाह ।
हुनका सभ मे सँ एकटा , जाहि शिष्‍य सँ यीशु प्रेम करैत छलाह , से हुनका छाती सँ ओंगठि कऽ पड़ल छलनि ।
सिमोन पत्रुस ओहि शिष्‍य केँ संकेत कऽ कऽ कहलथिन , "हुनका सँ पुछिऔन जे ककरा बारे मे कहि रहल छथि" ।
ओ यीशु पर ओंगठि कऽ पुछलथिन , "प्रभु , ओ के अछि"?
यीशु उत्तर देलथिन , "ओ वैह अछि जकरा हम रोटीक टुकड़ा बट्टा मे बोड़ि कऽ देबैक" ।
तखन ओ रोटीक टुकड़ा बोड़ि कऽ सिमोन इस्‍करियोतीक बेटा यहूदा केँ देलथिन ।
यहूदा केँ रोटीक टुकड़ा लितहि , शैतान ओकरा मे पैसि गेलैक ।
तखन यीशु ओकरा कहलथिन , "जे काज तोँ करऽ पर छह , से जल्‍दी करह" !
मुदा भोजन पर बैसल व्‍यक्‍ति सभ मे सँ केओ नहि बुझलनि जे यीशु किएक ओकरा ई बात कहलथिन ।
किछु गोटे सोचलनि जे यहूदा लग पाइक बटुआ रहला सँ हुनकर कहबाक तात्‍पर्य छलनि जे , जे किछु पाबनिक लेल हमरा सभ केँ आवश्‍यक अछि से किनह , वा ई जे गरीब सभ मे किछु बाँटि दहक ।
यहूदा रोटीक टुकड़ा लेलाक बाद तुरत बाहर चल गेल , ओ रातुक समय छल ।
नव आज्ञा जखन यहूदा बाहर चल गेल , तखन यीशु बजलाह , "आब मनुष्‍य-पुत्रक महिमा प्रगट होयतैक , और ओकरा मे परमेश्‍वरक महिमा प्रगट होयतनि ।
जँ ओकरा मे परमेश्‍वरक महिमा प्रगट होयतनि , तँ परमेश्‍वर सेहो अपना मे ओकर महिमा प्रगट करताह , और बहुत जल्‍दी करताह ।
"यौ हमर बौआ सभ !
कनेके काल आओर हम अहाँ सभक संग छी ।
अहाँ सभ हमरा ताकब , और जेना हम यहूदी सभ केँ कहलियनि , तेना अहूँ सभ केँ कहैत छी जे , जतऽ हम जा रहल छी ततऽ अहाँ सभ नहि आबि सकैत छी ।
एक नव आज्ञा हम अहाँ सभ केँ दैत छी—एक-दोसर सँ प्रेम करू ।
जेना हम अहाँ सभ सँ प्रेम कयने छी तेना अहूँ सभ एक-दोसर सँ प्रेम करू ।
एहि सँ सभ लोक जानत जे अहाँ सभ हमर शिष्‍य छी , अर्थात्‌ अहाँ सभ जँ एक-दोसर सँ प्रेम करब , ताहि सँ" ।
यीशु पत्रुसक कमजोरीक विषय मे जनैत छलाह (मत्ती : - ; मरकुस : - ; लूका : -) सिमोन पत्रुस हुनका सँ पुछलथिन , "प्रभु , अहाँ कतऽ जा रहल छी"?
यीशु बजलाह , "हम जतऽ जा रहल छी , ततऽ अहाँ एखन हमरा पाछाँ-पाछाँ नहि आबि सकब , लेकिन बाद मे अहाँ हमरा पाछाँ आयब" ।
पत्रुस कहलथिन , "प्रभु , हम अहाँक पाछाँ-पाछाँ एखन किएक नहि आबि सकैत छी?
हम अहाँक लेल अपन प्राणो देब" !
यीशु बजलाह , "की अहाँ वास्‍तव मे हमरा लेल अपन प्राण देब?
हम अहाँ केँ सत्‍य कहैत छी जे , मुर्गा केँ बाजऽ सँ पहिनहि , अहाँ तीन बेर हमरा अस्‍वीकार कऽ कऽ लोक केँ कहबैक जे , हम ओकरा चिन्‍हबो नहि करैत छिऐक" ।
 "रस्‍ता हमहीं छी""अहाँ सभ अपना मोन मे घबड़ाउ नहि ।
परमेश्‍वर पर विश्‍वास करैत रहू और हमरो पर विश्‍वास करैत रहू ।
हमरा पिताक घर मे बहुते रहऽ वला जगह अछि , और हम अहाँ सभक लेल जगह तैयार करऽ जा रहल छी ।
ई बात जँ नहि रहैत तँ हम अहाँ सभ केँ कहि दितहुँ ।
और जँ हम अहाँ सभक लेल जगह तैयार करऽ जा रहल छी , तँ हम फेर आयब , और अहाँ सभ केँ हम अपना लग लऽ जायब , जाहि सँ हम जतऽ छी , ततऽ अहूँ सभ रही ।
जाहिठाम हम जा रहल छी , ताहि ठामक रस्‍ता अहाँ सभ जनैत छी" !
थोमा हुनका कहलथिन , "प्रभु , अहाँ कतऽ जा रहल छी , सेहो हम सभ नहि जनैत छी ।
तँ रस्‍ता कोना जानब"?
यीशु बजलाह , "रस्‍ता हमहीं छी , हँ , और सत्‍य और जीवन सेहो छी ।
हमरा बिनु केओ पिता लग नहि अबैत अछि ।
जँ अहाँ सभ वास्‍तव मे जनितहुँ जे हम के छी , तँ हमरा पितो केँ जनितहुँ ।
आब हुनका जनिते छी और देखने छी" ।
फिलिपुस हुनका कहलथिन , "प्रभु , हमरा सभ केँ पिता केँ देखाउ , तखन हम सभ सन्‍तुष्‍ट भऽ जायब" ।
यीशु उत्तर देलथिन , "फिलिपुस !
अहाँ सभक संग हम एतेक दिन सँ छी , आ की एखनो तक अहाँ नहि जनैत छी जे हम के छी?
जे हमरा देखने अछि से पिता केँ देखने अछि ।
तँ अहाँ कोना कहैत छी जे , हमरा सभ केँ पिता केँ देखाउ?
की अहाँ केँ विश्‍वास नहि होइत अछि जे हम पिता मे छी और पिता हमरा मे छथि?
जे बात हम अहाँ सभ केँ कहैत छी , से हम अपना दिस सँ नहि कहैत छी , बल्‍कि पिता , जे हमरा मे वास करैत छथि , सैह अपन काज कऽ रहल छथि ।
हमर विश्‍वास करू जे हम पिता मे छी और पिता हमरा मे छथि ।
आ नहि , तँ हमर काजेक कारण विश्‍वास करू ।
हम अहाँ सभ केँ सत्‍ये कहैत छी जे , हमरा पर विश्‍वास कयनिहार सेहो वैह काज सभ करत जे हम करैत छी , और एहू सँ पैघ काज करत , कारण हम पिता लग जा रहल छी ।
और अहाँ सभ हमरा नाम सँ जे किछु माँगब , से हम पूरा करब , जाहि सँ पुत्र द्वारा परमेश्‍वरक महिमा प्रगट होयत ।
जँ हमरा नाम सँ अहाँ सभ हमरा सँ किछुओ माँगब तँ तकरा हम पूरा करब ।
यीशु सहायक पठौताह "जँ हमरा सँ प्रेम करैत छी तँ हमर आज्ञाक पालन करब ।
हम पिता सँ विनती करबनि , और ओ अहाँ सभक संग अनन्‍त काल तक रहबाक लेल एक आओर सहायक देताह , अर्थात् सत्‍यक आत्‍मा ।
हुनका संसार ग्रहण नहि कऽ सकैत छनि , किएक तँ ओ हुनका ने देखैत छनि आ ने चिन्‍हैत छनि ।
मुदा अहाँ सभ हुनका चिन्‍हैत छिऐन , कारण ओ अहाँ सभ लग रहैत छथि और अहाँ मे वास करताह ।
हम अहाँ सभ केँ अनाथ नहि छोड़ब , हम अहाँ सभ लग आयब ।
कनेक काल आओर अछि , तकरबाद फेर संसार हमरा नहि देखत , मुदा अहाँ सभ हमरा देखब ।
हमरा मे वास्‍तविक जीवन रहबाक कारणेँ अहूँ सभ जीब ।
ओहि दिन अहाँ सभ जानि जायब जे हम पिता मे छी और अहाँ सभ हमरा मे छी , और हम अहाँ सभ मे छी ।
जे हमर आज्ञा स्‍वीकार करैत अछि और मानैत अछि , सैह हमरा सँ प्रेम करैत अछि ।
और जे हमरा सँ प्रेम करैत अछि , तकरा सँ हमर पिता प्रेम करथिन , और हमहूँ ओकरा सँ प्रेम करब तथा ओकरा हम अपना केँ देखायब" ।
तखन यहूदा (यहूदा इस्‍करियोती नहि , दोसर) हुनका कहलथिन , "प्रभु , ई की भेल जे अहाँ अपना केँ हमरे सभ केँ देखायब आ संसार केँ नहि"?
यीशु बजलाह , "जँ केओ हमरा सँ प्रेम करैत अछि तँ ओ हमर वचनक अनुसार चलत ।
हमर पिता ओकरा सँ प्रेम करथिन और हम सभ ओकरा लग आबि कऽ ओकरा मे अपन निवास-स्‍थान राखब ।
जे हमरा सँ प्रेम नहि करैत अछि , से हमर वचनक अनुसार नहि चलत ।
और ई बात जे अहाँ सभ एखन सुनि रहल छी , से हमर नहि अछि ; पिता जे हमरा पठौलनि , तिनकर छनि ।
"ई सभ बात हम अहाँ सभ लग रहितहि कहि देने छी ।
मुदा ओ सहायक , अर्थात् पवित्र आत्‍मा , जिनका पिता हमरा नाम सँ पठौताह , से अहाँ सभ केँ सभ बात सिखा देताह , और हम जे किछु अहाँ सभ केँ कहने छी , से सभ बात अहाँ सभ केँ मोन पाड़ि देताह ।
"शान्‍ति हम अहाँ सभ केँ दऽ जाइत छी ।
अपन शान्‍ति हम अहाँ सभ केँ दैत छी ।
जेना संसार दैत अछि , तेना हम नहि दैत छी ।
अहाँ सभ अपना मोन मे नहि घबड़ाउ , आ ने भयभीत होउ ।
"अहाँ सभ हमरा कहैत सुनलहुँ जे , हम जा रहल छी आ फेर अहाँ सभ लग आबि रहल छी ।
जँ अहाँ सभ हमरा सँ प्रेम करितहुँ तँ आनन्‍द मनबितहुँ जे हम पिता लग जा रहल छी , कारण पिता हमरा सँ पैघ छथि ।
ई होमऽ सँ पहिनहि हम एखने ई बात कहि दैत छी , जाहि सँ ई भेला पर अहाँ सभ विश्‍वास राखब ।
हम आब अहाँ सभ सँ बेसी बात नहि करब , किएक तँ एहि संसारक शासक आबि रहल अछि ।
हमरा पर ओकरा कोनो अधिकार नहि छैक ।
मुदा संसार केँ ई जनबाक छैक जे हम पिता सँ प्रेम करैत छी और सभ किछु हुनकर आज्ञाक अनुसार करैत छी ।
आब उठू , अपना सभ एतऽ सँ चली" ।
 "हम अंगूर-लत्ती छी""वास्‍तविक अंगूर-लत्ती हमहीं छी , और हमर पिता किसान छथि ।
प्रत्‍येक ठाढ़ि जे हमरा मे अछि और फड़ैत नहि अछि , तकरा ओ काटि दैत छथिन , और प्रत्‍येक ठाढ़ि जे फड़ैत अछि तकरा ओ छँटैत छथिन , जाहि सँ ओ शुद्ध भऽ कऽ आओर फड़त ।
अहाँ सभ तँ हमर ओहि वचन द्वारा , जे हम अहाँ सभ केँ कहने छी , शुद्ध छीहे ।
हमरा मे रहैत रहू , जेना हम अहाँ सभ मे ।
जहिना ठाढ़ि अपने सँ नहि फड़ि सकैत अछि , बल्‍कि तखने जखन लत्ती मे रहैत अछि , तहिना अहूँ सभ तखने फड़ि सकैत छी जँ हमरा मे रहैत रहब ।
"हम अंगूर-लत्ती छी ।
अहाँ सभ ठाढ़ि छी ।
जे हमरा मे रहैत अछि और हम ओकरा मे , सैह बहुत फड़ैत अछि , कारण हमरा बिनु अहाँ सभ किछु नहि कऽ सकैत छी ।
जँ केओ हमरा मे नहि रहैत अछि , तँ ओ काटल ठाढ़ि जकाँ होइत अछि जे फेकल जाइत अछि और सुखि जाइत अछि ।
एहन ठाढ़ि जमा कयल जाइत अछि , तखन आगि मे फेकल और जराओल जाइत अछि ।
जँ हमरा मे रहब और हमर वचन अहाँ मे रहत तँ , जे किछु चाहैत छी से माँगू , और अहाँक लेल भऽ जायत ।
हमर पिताक महिमा एहि मे प्रगट होयत जे अहाँ सभ हमर शिष्‍य भऽ कऽ बहुत फड़ैत रहब ।
अहाँ सभ बहुत फड़ब आ एहि तरहेँ हमर शिष्‍य ठहरब ।
"जहिना पिता हमरा सँ प्रेम कयने छथि , तहिना अहाँ सभ सँ हम प्रेम कयने छी ।
आब हमरा प्रेम मे रहू ।
अहाँ सभ जँ हमर आदेश केँ मानब तँ हमरा प्रेम मे रहब , जेना हम पिताक आदेश केँ मानने छी और हुनकर प्रेम मे रहैत छी ।
ई बात हम एहि लेल कहैत छी जे हमर आनन्‍द अहाँ सभ मे रहय और अहाँ सभक आनन्‍द पूर्ण होअय ।
हमर आदेश ई अछि जे , जेना हम अहाँ सभ सँ प्रेम कयने छी , तेना अहाँ सभ एक-दोसर सँ प्रेम करू ।
एहि सँ बड़का प्रेम कोनो नहि अछि जे , केओ अपन मित्रक लेल अपन प्राण देअय ।
जँ अहाँ सभ हमर आदेश केँ पालन करैत छी तँ अहाँ सभ हमर मित्रे छी ।
आब हम अहाँ सभ केँ 'दास ' नहि कहब , कारण दास नहि जनैत अछि जे ओकर मालिक की करैत छथि ।
मुदा अहाँ सभ केँ हम 'मित्र ' कहने छी , किएक तँ जे किछु हम अपना पिता सँ सुनने छी , से सभ अहाँ सभ केँ कहि देने छी ।
अहाँ सभ हमरा नहि चुनलहुँ ।
हमहीं अहाँ सभ केँ चुनलहुँ , और नियुक्‍त कयलहुँ जे अहाँ सभ जा कऽ फड़ैत रही , तथा अहाँ सभक फल स्‍थायी रहय , जाहि सँ जे किछु अहाँ सभ हमरा नाम सँ पिता सँ माँगब , से ओ पूरा करताह ।
हम अहाँ सभ केँ ई आदेश दैत छी , जे एक-दोसर सँ प्रेम करू ।
संसारक दुश्‍मनी "जँ संसार अहाँ सभ सँ घृणा करैत अछि तँ मोन राखू जे अहाँ सभ सँ पहिनहि हमरा सँ घृणा कयने अछि ।
अहाँ सभ जँ संसारक रहितहुँ तँ ओ अहाँ सभ सँ अपन लोक जकाँ प्रेम करैत ।
मुदा अहाँ सभ संसारक नहि छी ।
हम अहाँ सभ केँ संसार मे सँ चुनि लेने छी , और तेँ संसार अहाँ सभ सँ घृणा करैत अछि ।
जे बात हम अहाँ सभ केँ कहलहुँ , तकरा मोन राखू , जे 'दास अपना मालिक सँ पैघ नहि होइत अछि ।
' जँ ओ सभ हमरा सतौने अछि तँ अहूँ सभ केँ सताओत ।
जँ हमर बात मानने अछि तँ अहूँ सभक मानत ।
ओ सभ अहाँ सभक संग एहन व्‍यवहार हमरा नामक कारणेँ करत , किएक तँ ओ सभ तिनका नहि चिन्‍हैत छनि जे हमरा पठौलनि ।
जँ हम ओकरा सभ लग नहि आयल रहितहुँ आ ने बात कयने रहितिऐक तँ ओ सभ पापक दोषी नहि होइत ।
मुदा आब अपना पाप सँ बचबाक लेल ओकरा सभ केँ कोनो बहाना नहि छैक ।
जे हमरा सँ घृणा करैत अछि , से हमरा पितो सँ घृणा करैत अछि ।
जँ ओकरा सभक बीच हम ओ काज नहि कयने रहितहुँ जे आओर केओ नहि कयलक , तँ ओ सभ पापक दोषी नहि होइत , मुदा आब ओ सभ हमरा और हमरा पिता दूनू केँ देखनो अछि आ घृणो कयने अछि ।
मुदा ई एहि लेल भेल जे ओकरा सभक धर्म-नियम मे लिखल ई कथन पूरा होअय जे , 'ओ सभ हमरा सँ बिनु कारणेँ घृणा कयलक ।
' "जखन सहायक औताह , जिनका हम पिताक ओहिठाम सँ अहाँ सभ लग पठा देब , अर्थात् सत्‍यक आत्‍मा , जे पिता मे सँ निकलैत छथि , तखन ओ हमरा बारे मे गवाही देताह , और अहूँ सभ हमरा बारे मे गवाही देब , किएक तँ अहाँ सभ शुरुए सँ हमरा संग छी ।
 "ई सभ बात हम अहाँ सभ केँ एहि लेल कहि दैत छी जे अहाँ सभ विश्‍वास केँ नहि छोड़ी ।
ओ सभ अहाँ सभ केँ सभाघर सँ बारि देत ।
हँ , ओ समय आबि रहल अछि जे , जे अहाँ सभ केँ जान सँ मारि देत से बुझत जे ओ परमेश्‍वरक धर्म-कर्म कऽ रहल अछि ।
ई काज ओ सभ एहि लेल करत जे ओ सभ ने हमरा आ ने हमरा पिता केँ कहियो चिन्‍हने अछि ।
मुदा ई सभ बात हम अहाँ सभ केँ कहि दैत छी जाहि सँ जखन ओ समय आओत तखन अहाँ सभ मोन राखब जे हम एहि विषय मे कहि देने छी ।
पवित्र आत्‍माक काज "ई बात सभ हम शुरू सँ नहि कहलहुँ , कारण हम अहाँ सभक संग छलहुँ ।
मुदा आब हम तिनका लग जा रहल छी जे हमरा पठौलनि , तैयो अहाँ सभ मे सँ केओ नहि हमरा सँ पुछैत छी जे , अहाँ कतऽ जा रहल छी , बल्‍कि हमर एहि कथनक कारणेँ अहाँ सभक मोन शोक सँ भरि गेल अछि ।
मुदा हम सत्‍ये कहैत छी जे ई अहाँ सभक हितक लेल अछि जे हम जा रहल छी , किएक तँ जँ हम नहि जायब तँ सहायक नहि औताह , लेकिन जँ हम जायब तँ हम हुनका अहाँ सभ लग पठा देबनि ।
ओ जखन औताह तँ पाप , धार्मिकता आ न्‍यायक विषय मे संसारक दोष सिद्ध करथिन ।
ओकर दोष पापक विषय मे एहि लेल सिद्ध होयतैक , जे ओ सभ हमरा पर विश्‍वास नहि करैत अछि ; धार्मिकताक विषय मे एहि लेल जे हम पिता लग जा रहल छी आ अहाँ सभ हमरा फेर नहि देखब ; और न्‍यायक विषय मे एहि लेल जे , ओ जे एहि संसारक शासक अछि से दोषी ठहरि गेल अछि ।
"हमरा अहाँ सभ केँ आओर बहुत किछु कहबाक अछि , मुदा एखन अहाँ सभ ओकरा नहि सहि सकैत छी ।
सत्‍यक आत्‍मा जखन औताह तखन ओ अहाँ सभ केँ पूर्ण सत्‍य बुझौताह , कारण ओ अपना तरफ सँ नहि बजताह , बल्‍कि जे ओ सुनताह सैह बजताह , और भविष्‍य मे होमऽ वला बात अहाँ सभ केँ कहि देताह ।
ओ हमर महिमा प्रगट करताह कारण जतेक बात ओ अहाँ सभ केँ कहताह , से हमरा सँ लऽ लेने रहताह ।
जे किछु पिताक छनि , से सभ हमर अछि ।
एहि कारणेँ हम कहलहुँ जे , आत्‍मा जे किछु अहाँ सभ केँ कहताह से हमरा सँ लऽ लेने रहताह ।
"दुःख सुख मे बदलि जायत""आब कनेक काल मे अहाँ सभ हमरा नहि देखब , तखन फेर कनेक कालक बाद हमरा देखब" ।
एहि पर हुनकर किछु शिष्‍य एक-दोसर सँ कहऽ लगलाह , "हुनकर एहि कथनक की अर्थ भेल जे 'कनेक काल मे अहाँ सभ हमरा नहि देखब ' , और , 'तखन तकरा कनेक कालक बाद हमरा फेर देखब ' , और एकर जे , 'कारण , हम पिता लग जा रहल छी '"?
ओ सभ कहऽ लगलाह , "हुनकर एहि 'कनेक काल 'क की कहबाक मतलब छनि?
हम सभ नहि बुझि पबैत छी जे ओ की कहि रहल छथि" ।
यीशु जनैत छलाह जे ओ सभ हुनका सँ पुछऽ चाहैत छथि , तेँ ओ हुनका सभ केँ कहलथिन , "की अहाँ सभ एक-दोसर सँ पुछि रहल छी जे हमर की कहबाक अर्थ छल जखन हम कहलहुँ जे , कनेक काल मे अहाँ सभ हमरा नहि देखब , और , तखन तकरा कनेक कालक बाद हमरा फेर देखब?
हम अहाँ सभ केँ सत्‍ये कहैत छी जे अहाँ सभ कन्‍ना-रोहटि आ विलाप करब जखन कि संसार आनन्‍द मनाओत ।
अहाँ सभ शोक मनायब , मुदा अहाँ सभक शोक आनन्‍द मे बदलि जायत ।
जखन स्‍त्री बच्‍चा केँ जन्‍म दैत अछि तँ ओकरा दर्द होइत छैक , कारण ओकर समय आबि गेल रहैत छैक , मुदा जखन ओ बच्‍चा केँ जन्‍म दऽ दैत अछि तँ ओ एहि खुशी मे जे एक नव बच्‍चा संसार मे जन्‍म लेलक , अपना पीड़ा केँ बिसरि जाइत अछि ।
तहिना , अहाँ सभ एखन शोक मनबैत छी , मुदा हम अहाँ सभ केँ फेर देखब आ तखन अहाँ सभक मोन आनन्‍द सँ भरि जायत , और अहाँ सभक आनन्‍द केओ नहि अहाँ सभ सँ छिनत ।
ओहि समय मे अहाँ सभ हमरा सँ कोनो प्रश्‍न नहि पुछब ।
"हम अहाँ सभ केँ विश्‍वास दिअबैत छी जे , जँ अहाँ सभ पिता सँ किछु माँगब तँ ओ अहाँ सभ केँ हमरा नाम सँ देताह ।
एखन तक अहाँ सभ हमरा नाम सँ नहि किछु मँगने छी ।
माँगू और अहाँ सभ प्राप्‍त करब , आ ताहि सँ अहाँ सभक आनन्‍द पूर्ण भऽ जायत ।
"ई सभ बात हम अहाँ सभ केँ झाँपल भाषा मे कहि देने छी ।
मुदा समय आबि रहल अछि जखन हम झाँपल भाषा मे नहि बाजब , बल्‍कि पिताक विषय मे अहाँ सभ केँ स्‍पष्‍ट कहब ।
ओहि समय मे अहाँ सभ हमरा नाम सँ माँगब ।
हम ई नहि कहैत छी जे हम अहाँ सभक लेल पिता सँ माँगब ।
नहि , पिता अपने अहाँ सभ सँ प्रेम करैत छथि , कारण अहाँ सभ हमरा सँ प्रेम कयने छी आ विश्‍वास कयने छी जे हम पिता लग सँ अयलहुँ ।
हम पिता लग सँ संसार मे अयलहुँ , आब फेर संसार केँ छोड़ि कऽ पिता लग जा रहल छी" ।
तखन हुनकर शिष्‍य सभ कहलथिन , "हँ , आब अहाँ स्‍पष्‍ट बाजि रहल छी , और झाँपल भाषा मे नहि ।
आब हम सभ जानि गेलहुँ जे अहाँ केँ सभ किछु बुझल अछि और अहाँ केँ इहो आवश्‍यकता नहि अछि जे केओ अहाँ लग अपन प्रश्‍न राखय ।
एहि कारणेँ हम सभ विश्‍वास करैत छी जे अहाँ परमेश्‍वर लग सँ आयल छी" ।
यीशु बजलाह , "की आब विश्‍वास करैत छी?
देखू !
ओ समय आबि रहल अछि , हँ , आबिओ गेल , जखन अहाँ सभ छिड़िया जायब ।
अहाँ सभ अपन-अपन घर भागि कऽ हमरा असगरे छोड़ि देब ।
तैयो हम असगर नहि छी , कारण पिता हमरा संग छथि ।
"हम अहाँ सभ केँ ई सभ बात कहि देने छी जाहि सँ हमरा मे अहाँ सभ केँ शान्‍ति भेटय ।
संसार मे अहाँ सभ पर संकट आओत , मुदा साहस राखू !
हम संसार पर विजयी भऽ गेल छी" ।
sanamraj .  अपना लेल यीशुक प्रार्थना यीशु ई सभ बात कहि स्‍वर्ग दिस ताकि कऽ कहलनि , "हे पिता !
समय आबि गेल अछि ।
अपन पुत्रक महिमा प्रगट करू जाहि सँ पुत्र अहाँक महिमा प्रगट करय ।
किएक तँ अहाँ ओकरा सम्‍पूर्ण मानव-जातिक उपर अधिकार देने छी जे , जकरा अहाँ ओकरा देने छी , तकरा सभ केँ ओ अनन्‍त जीवन देअय ।
अनन्‍त जीवन ई अछि—अहाँ एकमात्र सत्‍य परमेश्‍वर केँ , और यीशु मसीह केँ चिन्‍हनाइ , जकरा अहाँ पठौलहुँ ।
"जे काज अहाँ हमरा करबाक लेल देने छलहुँ , से पूरा कऽ कऽ पृथ्‍वी पर अहाँक महिमा प्रगट कयलहुँ ।
आब , हे पिता , अपना ओहिठाम हमरा ओहि महिमा सँ परिपूर्ण करू , जे महिमा संसारक सृष्‍टि सँ पहिनहि अहाँ लग हमर छल ।
शिष्‍य सभक लेल प्रार्थना "हम ओहि मनुष्‍य सभ केँ , जिनका अहाँ संसार मे सँ हमरा देलहुँ , तिनका सभ केँ हम अहाँ केँ चिन्‍हा देने छिऐन ।
ई सभ अहींक छलाह , अहाँ हिनका सभ केँ हमरा देलहुँ , और ई सभ अहाँक वचन मानने छथि ।
आब ई सभ जानि गेल छथि जे , जे किछु अहाँ हमरा देने छी से वास्‍तव मे अहीं सँ भेटल अछि ।
कारण , जे अहाँ हमरा सिखौलहुँ , से हम हिनका सभ केँ सिखौने छी , और ई सभ ओहि शिक्षा केँ स्‍वीकार कयने छथि , और पूर्ण रूप सँ जानि गेल छथि जे हम अहाँ लग सँ आयल छी ।
आब हिनका सभ केँ विश्‍वास भऽ गेलनि जे अहाँ हमरा पठौने छी ।
"हम हिनका सभक लेल प्रार्थना कऽ रहल छी ।
संसारक लेल प्रार्थना नहि कऽ रहल छी , बल्‍कि तिनका सभक लेल जिनका अहाँ हमरा देने छी , किएक तँ ई सभ अहाँक छथि ।
हमर जे किछु अछि , से अहाँक अछि , और अहाँक जे किछु अछि , से हमर अछि ।
और हिनका सभ मे हमर महिमा प्रगट भेल अछि ।
आब हम संसार मे नहि रहब , मुदा ई सभ संसार मे रहताह , और हम अहाँ लग आबि रहल छी ।
हे पवित्र पिता , अपन नामक शक्‍ति द्वारा , जे नाम अहाँ हमरा देलहुँ , ताहि द्वारा हिनका सभ केँ सुरक्षित राखू जाहि सँ ई सभ एक रहथि , जेना अपना सभ एक छी ।
जा धरि हम हिनका सभक संग छलहुँ ता धरि हम हिनका सभ केँ सुरक्षित रखलहुँ और ओहि नाम द्वारा , जे अहाँ हमरा देलहुँ , हम हिनका सभक रक्षा कयलहुँ ।
और 'विनाशक पुत्र ' केँ छोड़ि हिनका सभ मे सँ केओ नाश नहि भेलाह , जाहि सँ धर्मशास्‍त्रक लेख पूरा होअय ।
"आब हम अहाँ लग आबि रहल छी , मुदा ई बात हम संसार मे रहिते कहैत छिऐन , जाहि सँ हमर आनन्‍द हिनका सभक मोन मे पूर्ण होनि ।
हम हिनका सभ केँ अहाँक वचन देने छिऐन , और संसार हिनका सभ सँ घृणा करैत छनि , कारण ई सभ संसारक सन्‍तान नहि छथि , जेना हमहूँ नहि छी ।
हम ई प्रार्थना नहि करैत छी जे अहाँ हिनका सभ केँ संसार मे सँ उठा लिअ , बल्‍कि ई जे हिनका सभ केँ दुष्‍ट सँ बचा कऽ राखू ।
ई सभ संसारक सन्‍तान नहि छथि , जेना हमहूँ नहि छी ।
हिनका सभ केँ सत्‍य द्वारा अपना लेल पवित्र कऽ लिअ ; सत्‍य अहाँक वचन अछि ।
जहिना अहाँ हमरा संसार मे पठा देलहुँ , तहिना हम हिनका सभ केँ संसार मे पठा देने छी ।
हिनका सभक लेल हम अपना केँ समर्पित करैत छी जाहि सँ इहो सभ सत्‍य द्वारा समर्पित भऽ जाथि ।
सभ विश्‍वासीक लेल प्रार्थना "हम मात्र हिनके सभक लेल प्रार्थना नहि करैत छी , बल्‍कि हुनको सभक लेल जे हिनका सभक गवाही द्वारा हमरा पर विश्‍वास करताह ।
हमर प्रार्थना ई अछि जे ओ सभ एक होथि ।
हे पिता , जहिना अहाँ हमरा मे छी और हम अहाँ मे छी तहिना ओहो सभ अपना सभ मे रहथि , जाहि सँ संसार विश्‍वास करत जे अहीं हमरा पठौने छी ।
जे महिमा अहाँ हमरा देलहुँ से हम हुनका सभ केँ दऽ देने छिऐन , जाहि सँ ओ सभ एक होथि , जेना अपना सभ एक छी— हँ , हम हुनका सभ मे और अहाँ हमरा मे , जाहि सँ ओ सभ पूर्ण एकता मे सिद्ध भऽ जाथि ।
तखन संसार जानि जायत जे अहाँ हमरा पठौलहुँ और हुनका सभ सँ ओतेक प्रेम रखने छियनि जतेक हमरा सँ रखने छी ।
"हे पिता , हम चाहैत छी जे , जिनका सभ केँ अहाँ हमरा देने छी , से सभ हमरा संग ओतऽ रहथि जतऽ हम रहब और हम चाहैत छी जे ओ सभ हमर ओहि महिमा केँ देखथि जे अहाँ हमरा एहि लेल देने छी जे अहाँ संसारक सृष्‍टि सँ पहिनहि हमरा सँ प्रेम कयलहुँ ।
"हे धर्ममय न्‍यायी पिता !
संसार अहाँ केँ नहि चिन्‍हैत अछि मुदा हम अहाँ केँ चिन्‍हैत छी , और ई सभ आब जनैत छथि जे अहाँ हमरा पठौने छी ।
हम हिनका सभ केँ अहाँ केँ चिन्‍हा देने छिऐन तथा अहाँ केँ चिन्‍हबैत रहबनि जाहि सँ ओ प्रेम जे अहाँ हमरा सँ करैत छी से हिनका सभ मे रहतनि और हम हिनका सभ मे रहबनि" ।
 यीशु बन्‍दी बनाओल गेलाह (मत्ती : - ; मरकुस : - ; लूका : -) ई सभ बात कहलाक बाद यीशु अपना शिष्‍य सभक संग विदा भेलाह और किद्रोन नामक बरसाती नदी केँ पार कयलनि ।
ओहि पार एक गाछी छल , जाहि मे ओ अपना शिष्‍य सभक संग गेलाह ।
हुनका पकड़बाबऽ वला , यहूदा , ई जगह जनैत छल , किएक तँ यीशु बहुत बेर अपना शिष्‍य सभक संग ओहिठाम जाइत छलाह ।
तेँ सेनाक एक दल केँ , और मुख्‍यपुरोहित आ फरिसी सभक दिस सँ उपलब्‍ध कराओल गेल सिपाही सभ केँ लऽ कऽ , यहूदा ओहि गाछी मे आयल ।
संग मे ओ सभ लालटेम , मशाल , और हाथ-हथियार रखने छल ।
यीशु ई जनैत जे हुनका संग की सभ घटत , आगाँ बढ़ि कऽ ओकरा सभ सँ पुछलथिन , "अहाँ सभ ककरा ताकि रहल छी"?
ओ सभ उत्तर देलकनि , "नासरत-निवासी यीशु केँ" ।
यीशु कहलथिन , "ओ हमहीं छी" ।
(हुनका पकड़बाबऽ वला , यहूदा , ओतऽ ओकरा सभक संग ठाढ़ छल ।
) जखने यीशु कहलथिन जे , ओ हमहीं छी , ओ सभ पाछाँ हटि कऽ जमीन पर खसि पड़ल ।
तँ यीशु फेर पुछलथिन , "ककरा ताकि रहल छी"?
और ओ सभ कहलकनि , "नासरत-निवासी यीशु केँ" ।
यीशु बजलाह , "हम अहाँ सभ केँ कहिए देने छी जे , ओ हमहीं छी ।
हमरा जँ ताकि रहल छी तँ हिनका सभ केँ जाय दिऔन" ।
(ई एहि लेल भेल जे हुनकर ई कहल वचन पूरा होअय जे , अहाँ जिनका सभ केँ हमरा देलहुँ , तिनका सभ मे सँ हम एकोटा केँ नाश नहि होमऽ देलहुँ ।
) तखन सिमोन पत्रुस , जिनका लग तरुआरि छलनि , से तरुआरि निकालि कऽ महापुरोहितक नोकर पर चला कऽ ओकर दहिना कान उड़ा देलनि ।
ओहि नोकरक नाम मलखुस छल ।
यीशु पत्रुस केँ कहलथिन , "अहाँ अपन तरुआरि म्‍यान मे राखि लिअ !
की हम ओहि बाटी केँ नहि पिबू जे पिता हमरा देने छथि"?
तखन सेनाक दल और ओकर कप्‍तान आ यहूदी सभक सिपाही सभ यीशु केँ पकड़लकनि और हुनका बान्‍हि लेलकनि ।
पहिने हुनका हन्‍ना लग लऽ गेलनि , जे ओहि वर्षक महापुरोहित काइफाक ससुर छलाह ।
काइफा वैह छथि जे यहूदी सभ केँ सल्‍लाह देने छलाह , जे जनताक लेल एक व्‍यक्‍तिक मरनाइ नीक होइत ।
पत्रुस द्वारा यीशु केँ अस्‍वीकार (मत्ती : - ; मरकुस : - ; लूका : -) सिमोन पत्रुस आ एक आरो शिष्‍य यीशुक पाछाँ-पाछाँ गेलाह ।
ई शिष्‍य महापुरोहित सँ परिचित होयबाक कारणेँ यीशुक संग सोझे आङन मे चल गेलाह ।
मुदा पत्रुस द्वारिक बाहरे ठाढ़ रहलाह ।
तखन ओ शिष्‍य जे महापुरोहित सँ परिचित छलाह , से फेर आबि द्वारिक चौकीदारी करऽ वाली टहलनी सँ बात कऽ कऽ पत्रुस केँ भीतर लऽ अयलाह ।
ओ टहलनी पत्रुस केँ पुछलकनि , "कहीं अहूँ एहि आदमीक शिष्‍य तँ नहि छी"?
ओ कहलथिन , "हम नहि छी" ।
जाड़क मास छल , और नोकर आ सिपाही सभ कोइलाक घूर लगा चारू कात ठाढ़ भऽ कऽ आगि तपैत छल ।
पत्रुसो ओकरा सभक संग आगि तपैत ठाढ़ छलाह ।
महापुरोहित द्वारा पूछ-ताछ (मत्ती : - ; मरकुस : - ; लूका : -) एहि बीच महापुरोहित यीशु सँ हुनकर शिष्‍य सभक बारे मे और सिद्धान्‍तक विषय मे पूछ-ताछ कयलथिन ।
यीशु हुनका उत्तर देलथिन , "हम तँ खुलल रूपेँ सभ सँ बात कयने छी ।
हम सदिखन सभाघर सभ मे और मन्‍दिर मे जाहिठाम सभ यहूदी जुटि जाइत अछि शिक्षा दैत रहलहुँ ।
हम गुप्‍त रूप सँ किछु नहि कहलहुँ ।
हमरा किएक पुछैत छी?
जे हमर बात सुनने अछि , तकरा सभ सँ पुछि लिऔक जे हम की शिक्षा देलहुँ ।
ओ सभ जनैत अछि जे हम की कहलहुँ" ।
हुनकर ई कहला पर , लग मे ठाढ़ एक सिपाही हुनका एक चमेटा मारलकनि और कहलकनि , "महापुरोहित केँ तोँ एहि प्रकारेँ उत्तर दैत छहुन"?
यीशु बजलाह , "जँ हम अनुचित बाजल छी , तँ तकर प्रमाण दिअ ।
मुदा जँ हम ठीक कहने छी तँ हमरा किएक मारैत छी"?
तखन हन्‍ना यीशु केँ बान्‍हले महापुरोहित काइफा लग पठा देलथिन ।
पत्रुस फेर अस्‍वीकार कयलनि (मत्ती : - ; मरकुस : - ; लूका : -) एम्‍हर सिमोन पत्रुस आगि तपैत ठाढ़ छलाह ।
तँ लोक सभ हुनका पुछलकनि , "की अहूँ ओकरे चेला सभ मे सँ नहि छी"?
ओ अस्‍वीकार करैत बजलाह , "हम नहि छी" ।
महापुरोहितक एकटा नोकर , जे ओहि आदमीक सम्‍बन्‍धी छल जकरा पत्रुस कान छपटि देने छलाह , से हुनका सँ पुछलकनि , "की हम अहाँ केँ ओकरा संग गाछी मे नहि देखने छलहुँ"?
पत्रुस फेर अस्‍वीकार कयलनि , और तुरत मुर्गा बाजि उठल ।
राज्‍यपाल पिलातुसक समक्ष यीशु (मत्ती : - , - ; मरकुस : - ; लूका : - , -) तखन यीशु केँ काइफाक ओहिठाम सँ रोमी राज्‍यपालक भवन मे लऽ गेलनि ।
आब भोर भऽ गेल छल , और एहि डरेँ जे छुआ जायब आ फसह-भोज नहि खा सकब , यहूदी सभ अपने राजभवन मे नहि पैसल ।
तेँ पिलातुस ओकरा सभ लग बाहर अयलाह और पुछलथिन , "एहि व्‍यक्‍ति पर की दोष लगबैत छी"?
ओ सभ उत्तर देलक , "ओ जँ अपराधी नहि रहैत तँ हम सभ ओकरा अहाँ केँ नहि सौंपितहुँ" !
पिलातुस कहलथिन , "अहीं सभ ओकरा लऽ जा कऽ अपन धर्म-नियमक अनुसार ओकर न्‍याय करिऔक" ।
यहूदी सभ उत्तर देलक , "ककरो मृत्‍युदण्‍ड देनाइ हमरा सभक अधिकार मे नहि अछि" ।
ई एहि लेल भेल जे यीशुक कहल बात पूरा होअय जाहि द्वारा ओ संकेत देने रहथि जे हुनकर मृत्‍यु कोन तरहेँ होयतनि ।
तखन पिलातुस राजभवन मे फेर गेलाह और यीशु केँ अपना सामने मे बजा कऽ पुछलथिन , "की अहाँ यहूदी सभक राजा छी"?
यीशु उत्तर देलथिन , "की ई बात अहाँ अपना दिस सँ पुछि रहल छी , वा दोसर लोक हमरा बारे मे कहने अछि"?
पिलातुस बजलाह , "की हम यहूदी छी?
अहींक लोक और अहींक मुख्‍यपुरोहित सभ अहाँ केँ हमरा हाथ मे सौंपि देने अछि ।
अहाँ की कयने छी"?
यीशु कहलथिन , "हमर राज्‍य एहि संसारक नहि अछि ।
जँ हमर राज्‍य एहि संसारक रहैत तँ हमर सेवक सभ लड़ैत जाहि सँ हम यहूदी सभक हाथ नहि पड़ितहुँ ।
मुदा नहि !
हमर राज्‍य एहि संसारक नहि अछि" !
तखन पिलातुस बजलाह , "तखन राजा तँ छी"?
यीशु उत्तर देलथिन , "से अहीं कहि रहल छी ।
हम एहि लेल जन्‍म लेलहुँ और संसार मे अयलहुँ जे हम सत्‍यक गवाही दी , और जे सभ सत्‍यक पक्ष मे छथि से सभ हमर बात सुनैत छथि" ।
पिलातुस बजलाह , "सत्‍य अछि की"?
आ फेर यहूदी सभ लग बाहर अयलाह और ओकरा सभ केँ कहलथिन , "ओकरा मे हम दोष लगयबाक कोनो आधार नहि पबैत छी ।
लेकिन अहाँ सभक एक प्रथा अछि जे फसह-पाबनिक अवसर पर हम अहाँ सभक लेल एक कैदी केँ छोड़ैत छी ।
तँ की अहाँ सभ चाहैत छी जे हम अहाँ सभक लेल 'यहूदी सभक राजा ' केँ छोड़ि दी"?
एहि पर ओ सभ जोर-जोर सँ हल्‍ला कऽ कऽ कहऽ लागल , "नहि !
एकरा नहि !
बरब्‍बा केँ" !
बरब्‍बा एक क्रान्‍तिकारी अपराधी छल ।
 यीशु केँ मृत्‍युदण्‍ड (मत्ती : - ; मरकुस : -) तखन पिलातुस यीशु केँ लऽ जा कऽ हुनका कोड़ा लगबौलनि ।
सैनिक सभ काँटक मुकुट बना कऽ यीशुक माथ पर रखलकनि , और हुनका बैगनी रंगक राजसी वस्‍त्र पहिरा कऽ ई कहैत हुनका लग अबैत रहल जे , "यहूदी सभक राजा , प्रणाम" !
और हुनका चमेटा मारैत छलनि ।
पिलातुस फेर बाहर आबि कऽ यहूदी सभ केँ कहलथिन , "देखू !
हम एकरा अहाँ सभ लग बाहर आनि रहल छिऐक जाहि सँ अहाँ सभ जानि लेब जे हम एकरा मे दोष लगयबाक कोनो आधार नहि पबैत छी" !
तखन यीशु ओ बैगनी वस्‍त्र और काँटक मुकुट पहिरने बाहर अयलाह ।
पिलातुस ओकरा सभ केँ कहलथिन , "देखू , यैह मनुष्‍य अछि" !
मुदा हुनका देखितहि मुख्‍यपुरोहित सभ और हुनकर सभक सिपाही सभ जोर-जोर सँ हल्‍ला कयलक , "क्रूस पर चढ़ाउ !
क्रूस पर चढ़ाउ" !
पिलातुस ओकरा सभ केँ कहलथिन , "अहीं सभ एकरा लऽ जाउ और क्रूस पर चढ़ाउ !
कारण हम एकरा मे दोष लगयबाक कोनो आधार नहि पबैत छी" ।
यहूदी सभ हुनका उत्तर देलकनि , "हमरा सभक एक नियम अछि , और ओहि अनुसार ओकरा मृत्‍युदण्‍ड भेटबाक चाही , कारण ओ अपना केँ परमेश्‍वरक पुत्र कहने अछि" ।
पिलातुस जखन ई शब्‍द सुनलनि तखन आओर डेरा गेलाह ।
ओ राजभवन मे फेर जा कऽ यीशु सँ पुछलथिन , "अहाँ कोन ठाम सँ आयल छी"?
मुदा यीशु कोनो उत्तर नहि देलथिन ।
तँ पिलातुस कहलथिन , "की अहाँ हमरा सँ नहि बाजब?
की अहाँ नहि जनैत छी जे अहाँ केँ छोड़ि देबाक और क्रूस पर चढ़यबाक सेहो हमर अधिकार अछि"?
यीशु बजलाह , "अहाँ केँ हमरा पर कोनो अधिकार नहि रहैत जँ अहाँ केँ ऊपर सँ नहि देल गेल रहैत ।
एहि कारणेँ , जे अहाँक हाथ मे हमरा सौंपि देलक , से आओर दोषी अछि" ।
ई सुनला पर , पिलातुस हुनका छोड़ि देबाक कोशिश कयलनि , मुदा यहूदी सभ हल्‍ला करैत छल जे , "जँ ओकरा छोड़ब तँ अहाँ सम्राट-कैसरक मित्र नहि भेलहुँ !
जे केओ अपना केँ राजा कहैत अछि से कैसरक विरोधी अछि" !
पिलातुस ई बात सुनि कऽ , यीशु केँ बाहर अनबौलथिन और ओहि स्‍थान पर , जे "पाथरक चबुतरा"आ इब्रानी भाषा मे "गबथा"कहबैत अछि , न्‍याय-आसन पर बैसि गेलाह ।
ई फसह-पाबनिक तैयारीक दिन छल , और दुपहरियाक समय भऽ रहल छल ।
पिलातुस यहूदी सभ केँ कहलथिन , "लिअ !
देखू , अहाँ सभक राजा" !
मुदा ओ सभ जोर-जोर सँ हल्‍ला कयलक , "ओकरा लऽ जाउ !
लऽ जाउ !
ओकरा क्रूस पर चढ़ाउ" !
पिलातुस ओकरा सभ केँ कहलथिन , "की हम अहाँ सभक राजा केँ क्रूस पर चढ़ाउ"?
मुख्‍यपुरोहित सभ उत्तर देलथिन , "कैसर केँ छोड़ि हमरा सभक आओर केओ राजा नहि अछि" !
तेँ अन्‍त मे पिलातुस हुनका क्रूस पर चढ़यबाक लेल सैनिक सभक जिम्‍मा लगा देलथिन ।
क्रूस (मत्ती : - ; मरकुस : - ; लूका : -) तँ ओ सभ यीशु केँ लऽ गेलनि ।
क्रूस केँ अपने सँ ढो कऽ यीशु बाहर ओहि जगह पर गेलाह जे "खप्‍पड़ वला स्‍थान"(और इब्रानी भाषा मे "गुलगुता") कहबैत अछि ।
ओहिठाम ओ सभ हुनका हाथ-पयर मे काँटी ठोकि कऽ क्रूस पर टाँगि देलकनि आ हुनका संगे दूटा आरो केँ सेहो , एकटा केँ एहि कातक क्रूस पर आ दोसर केँ ओहि कातक क्रूस पर , आ बीचला पर यीशु केँ ।
पिलातुस एक दोष-पत्र क्रूस पर लगबा देलनि , जाहि पर लिखल छलैक , "नासरत-निवासी यीशु , यहूदी सभक राजा" ।
एहि सूचना केँ बहुत यहूदी पढ़लक , किएक तँ जाहि स्‍थान पर यीशु क्रूस पर चढ़ाओल गेलाह से शहरक नजदीक छल , और सूचना इब्रानी , लतीनी , और यूनानी भाषा मे लिखल छल ।
तखन यहूदी सभक मुख्‍यपुरोहित सभ पिलातुस केँ कहलथिन , "'यहूदी सभक राजा ' नहि लिखू !
ई लिखू जे , 'एकर कथन छल जे हम यहूदी सभक राजा छी '" ।
पिलातुस उत्तर देलथिन , "हम जे लिखि देलहुँ से लिखि देलहुँ" ।
सैनिक सभ यीशु केँ क्रूस पर चढ़ौलाक बाद हुनकर कपड़ा लऽ चारि भाग मे बाँटि लेलक , प्रत्‍येक सैनिकक लेल एक भाग ।
हुनकर कुर्तो लेलक , लेकिन कुर्ता बिना सिअनक ऊपर सँ नीचाँ तक बुनल छल ।
तेँ ओ सभ एक-दोसर केँ कहलक , "एहि केँ नहि फाड़ी ।
पुरजा खसा कऽ देखी जे ई ककर होयतैक" ।
ई एहि लेल भेल जे धर्मशास्‍त्रक लेख पूरा होअय जे , "ओ सभ हमर कपड़ा अपना मे बाँटि लेलक और हमर वस्‍त्रक लेल पुरजा खसौलक" ।
और एहिना सैनिक सभ करबो कयलक ।
यीशुक क्रूस लग हुनकर माय , मौसी , क्‍लोपासक स्‍त्री मरियम , और मरियम मग्‍दलीनी ठाढ़ छलीह ।
यीशु जखन अपना माय केँ और ओहि शिष्‍य केँ , जिनका सँ ओ प्रेम करैत छलाह , लग मे ठाढ़ देखलथिन तखन अपना माय केँ कहलथिन , "ई अहाँक पुत्र अछि , "और शिष्‍य केँ कहलथिन , "ई अहाँक माय छथि" ।
ओही समय सँ ओ शिष्‍य हुनका अपना घर लऽ गेलाह ।
यीशुक मृत्‍यु (मत्ती : - ; मरकुस : - ; लूका : -) बाद मे यीशु ई जानि जे आब सभ किछु पूर्ण भऽ गेल , धर्मशास्‍त्रक लेख पूरा करैत कहलनि , "हमरा पियास लागल अछि" ।
ओहिठाम तिताह दारू सँ भरल एक बर्तन राखल छल , तेँ ओ सभ रूइ जकाँ एकटा एहन चीज जे पानि सोखैत अछि से ओहि मे डुबा कऽ जूफाक ठाढ़ि मे अटका कऽ हुनका मुँह लग देलकनि ।
यीशु ओ लऽ लेलनि आ कहलनि , "पूरा भेल , "और मूड़ी झुका कऽ प्राण त्‍यागि देलनि ।
ई फसह-पाबनिक तैयारीक दिन छल , आ दोसरे दिन महा विश्राम-दिन होमऽ वला छल , और तेँ , जाहि सँ विश्राम-दिन मे लास क्रूस पर टाँगल नहि रहय , यहूदी सभ पिलातुस सँ विनती कयलनि जे अपराधी सभ केँ टाँग तोड़ि कऽ मारि देल जाय , आ लास क्रूस पर सँ उतारि लेल जाय ।
तेँ सैनिक सभ आबि कऽ यीशुक संग क्रूस पर चढ़ाओल पहिल आदमीक टाँग तोड़ि देलकैक , तखन दोसरो केँ ।
मुदा जखन यीशु लग आबि कऽ देखलक जे ओ मरिए गेल छथि , तँ हुनकर टाँग नहि तोड़लकनि ।
मुदा एक सैनिक हुनका पाँजर मे भाला भोंकलकनि , और तुरत खून आ पानि बहऽ लागल ।
जे ई घटना देखलनि , से एकर गवाही देने छथि , और हुनकर गवाही पकिया अछि ।
ओ जनैत छथि जे ओ सत्‍य बाजि रहल छथि , और ओ गवाही दैत छथि जाहि सँ अहूँ सभ विश्‍वास करब ।
कारण ई सभ बात एहि लेल भेल जाहि सँ धर्मशास्‍त्रक लेख पूरा होअय जे , "हुनकर एकोटा हड्डी नहि तोड़ल जयतनि , "और जेना धर्मशास्‍त्रक दोसर कथन अछि , "ओ सभ तिनका दिस तकतनि , जिनका भोंकने अछि" ।
कबर मे यीशुक लास (मत्ती : - ; मरकुस : - ; लूका : -) एहि सभक बाद , अरिमतिया नगरक यूसुफ पिलातुस सँ यीशुक लास मँगलनि ।
यूसुफ यीशुक एक शिष्‍य छलाह , मुदा गुप्‍त रूप सँ , कारण ओ यहूदी सभ सँ डेराइत छलाह ।
ओ पिलातुस सँ आज्ञा माँगि , आबि कऽ यीशुक लास उतारि कऽ लऽ गेलाह ।
संग मे निकोदेमुस सेहो , जे शुरू मे रातुक समय यीशु लग आयल छलाह , लगभग पैंतीस सेर गन्‍धरस और मुसब्‍बरक मिश्रण लऽ कऽ अयलाह ।
ओ सभ यीशुक लास लऽ जा कऽ , यहूदी सभक गाड़बाक प्रथाक अनुसार , ओहि सुगन्‍धित द्रव्‍य सहित मलमलक पट्टी सँ लपेटलनि ।
जाहिठाम यीशु केँ क्रूस पर चढ़ाओल गेल छलनि , ताहिठाम लग मे एक बगीचा छल ।
ओहि मे एक नव कबर बनाओल छल जाहि मे कहियो कोनो लास नहि राखल गेल छल ।
तँ यहूदी सभक तैयारीक दिन होयबाक कारणेँ , और कबर लग मे रहबाक कारणेँ , ओ सभ यीशु केँ ओहि मे राखि देलथिन ।
 कबर खाली अछि !
(मत्ती : - ; मरकुस : - ; लूका : -) सप्‍ताहक पहिल दिन भोरे अन्‍हरोखे मरियम मग्‍दलीनी कबर पर गेलीह और देखलनि जे कबरक मुँह पर सँ पाथर हटाओल गेल अछि ।
ई देखि ओ दौड़ैत-दौड़ैत सिमोन पत्रुस और ओहि दोसर शिष्‍य लग जिनका सँ यीशु प्रेम करैत छलाह , गेलीह और कहलनि , "ओ सभ कबर मे सँ प्रभु केँ उठा कऽ लऽ गेल छनि , और हम सभ नहि जनैत छी जे हुनका कतऽ रखने छनि" !
एहि पर पत्रुस और दोसर शिष्‍य कबर दिस विदा भेलाह ।
दूनू संग-संग दौड़लाह , मुदा दोसर शिष्‍य पत्रुस सँ आगाँ बढ़ि कऽ कबर पर पहिने पहुँचलाह ।
ओ निहुड़ि कऽ भीतर तकलनि और ओतऽ पड़ल मलमल वला पट्टी सभ देखलनि , मुदा भीतर नहि गेलाह ।
तखन सिमोन पत्रुस हुनका पाछाँ-पाछाँ पहुँचलाह , और कबर मे पैसलाह ।
ओ पट्टी सभ केँ ओतऽ पड़ल देखलनि , और ओहि गमछा केँ सेहो , जाहि सँ यीशुक मूड़ी लपेटल छल ।
गमछा पट्टी सभक संग नहि , बल्‍कि हटले एक जगह चौपेतल राखल छल ।
तखन ओ दोसर शिष्‍य जे कबर पर पहिने पहुँचल छलाह , सेहो भीतर गेलाह ।
ओ देखलनि और विश्‍वास कयलनि ।
(एखनो तक ओ सभ तँ नहि बुझैत छलाह जे धर्मशास्‍त्रक कथनानुसार हुनकर मृत्‍यु मे सँ जीबि उठनाइ आवश्‍यक छल ।
) तखन ओ शिष्‍य सभ अपन-अपन घर चल गेलाह ।
मरियम केँ यीशुक दर्शन मुदा मरियम कबरक बाहर कनिते ठाढ़ रहलीह ।
कनैत-कनैत ओ निहुड़ि कऽ कबर मे तकलनि ।
ओ उज्‍जर वस्‍त्र पहिरने दू स्‍वर्गदूत केँ ओहिठाम बैसल देखलनि जाहिठाम यीशुक लास राखल गेल छल , एक सीरहान लग और दोसर पौथान लग ।
ओ सभ हुनका सँ पुछलथिन , "बहिन , अहाँ किएक कनैत छी"?
ओ उत्तर देलथिन , "ओ सभ हमरा प्रभु केँ उठा कऽ लऽ गेल अछि , और हम नहि जनैत छी जे हुनका कतऽ रखने छनि" ।
ई कहि , ओ घुमलीह और लग मे ठाढ़ यीशु केँ देखलनि , मुदा ओ नहि चिन्‍हलनि जे ई यीशु छथि ।
यीशु हुनका कहलथिन , "बहिन , अहाँ कनैत किएक छी?
किनका खोजि रहल छिऐन"?
ओ हुनका माली बुझि कऽ कहलथिन , "यौ मालीजी , अहीं जँ हुनका उठा कऽ लऽ गेल छिऐन तँ हमरा कहू जे कतऽ रखने छिऐन ।
हम जा कऽ हुनका लऽ अनबनि" ।
यीशु बजलाह , "मरियम" !
ओ हुनका दिस घुरि कऽ इब्रानी भाषा मे कहलथिन , "रब्‍बुनी" !
( जकर अर्थ अछि "गुरुजी" !
) यीशु कहलथिन , "हमरा नहि पकड़ू !
कारण हम एखन पिता लग ऊपर नहि गेल छी ।
आब हमर भाय सभक ओहिठाम जा कऽ कहि दिऔन जे , हम अपना पिता और अहाँ सभक पिता , अपना परमेश्‍वर और अहाँ सभक परमेश्‍वर लग ऊपर जा रहल छी" ।
मरियम मग्‍दलीनी जा कऽ शिष्‍य सभ केँ कहलनि , "हम प्रभु केँ देखने छी" !
और ओ हुनका सभ केँ हुनकर कहल बात सुनौलथिन ।
शिष्‍य सभ केँ यीशुक दर्शन (लूका : -) ओहि दिनक साँझ , अर्थात् सप्‍ताहक पहिल दिन , जखन शिष्‍य सभ यहूदी सभक डरेँ घरक केबाड़ सभ बन्‍द कऽ कऽ एक संग बैसल छलाह , तखन यीशु आबि कऽ हुनका सभक बीच ठाढ़ भऽ गेलाह और कहलथिन , "अहाँ सभ केँ शान्‍ति भेटय" ।
ई कहि ओ हुनका सभ केँ अपन हाथ और पाँजर देखौलथिन ।
प्रभु केँ देखि शिष्‍य सभक आनन्‍दक कोनो सीमा नहि रहलनि ।
ओ हुनका सभ केँ फेर कहलथिन , "अहाँ सभ केँ शान्‍ति भेटय ।
जेना हमरा पिता पठौने छथि , तहिना हमहूँ अहाँ सभ केँ पठबैत छी" ।
ई कहि ओ हुनका सभ पर फुकलथिन और कहलथिन , "पवित्र आत्‍मा केँ लिअ ।
जँ ककरो पाप माफ कऽ देबैक , तँ ओकर पाप माफ भेलैक ।
जँ ककरो पाप माफ नहि कऽ देबैक तँ ओकर पाप माफ नहि भेलैक" ।
थोमा केँ यीशुक दर्शन मुदा बारह शिष्‍य मे सँ एक , थोमा , जे "जौंआ"कहबैत छथ , से आरो शिष्‍य सभक संग ओहि समय मे नहि छलाह जखन यीशु आयल छलाह ।
जखन ओ सभ हुनका कहऽ लगलनि , "हम सभ प्रभु केँ देखने छी , "तँ ओ कहलथिन , "जा धरि हम हुनका हाथ मे काँटीक चेन्‍ह देखि ओहि छेद मे अपन आङुर नहि पैसायब आ हुनकर पाँजर मे अपन हाथ नहि धऽ लेब , ता धरि हम किन्‍नहुँ नहि विश्‍वास करब" ।
आठ दिनक बाद शिष्‍य सभ फेर घर मे छलाह , और थोमा सेहो संग छलाह ।
केबाड़ सभ बन्‍द रहितो , यीशु अयलाह और हुनका सभक मध्‍य ठाढ़ भऽ बजलाह , "अहाँ सभ केँ शान्‍ति भेटय" ।
तखन थोमा केँ कहलथिन , "एहिठाम अपन आङुर धऽ लिअ , और हमर हाथ देखि लिअ ।
अपन हाथ लाउ और हमरा पाँजर मे धऽ लिअ ।
अविश्‍वासी नहि , विश्‍वासी बनू" ।
थोमा उत्तर देलथिन , "हे हमर प्रभु , हे हमर परमेश्‍वर" !
यीशु हुनका कहलथिन , "अहाँ हमरा देखबाक कारणेँ विश्‍वास करैत छी , धन्‍य छथि ओ सभ जे बिनु देखनहि विश्‍वास करैत छथि" ।
पोथी लिखबाक प्रयोजन यीशु आरो बहुत चमत्‍कारपूर्ण चिन्‍ह अपना शिष्‍य सभक समक्ष देखौलनि जे एहि पुस्‍तक मे नहि लिखल अछि ।
मुदा जे सभ लिखल अछि से एहि लेल जे अहाँ सभ विश्‍वास करी जे यीशु उद्धारकर्ता-मसीह और परमेश्‍वरक पुत्र छथि , और जे विश्‍वास कयला सँ अहाँ सभ केँ हुनका द्वारा जीवन प्राप्‍त होअय ।
 झीलक कात मे शिष्‍य सभ केँ दर्शन एकरा बाद , तिबिरियास झीलक कात यीशु फेर शिष्‍य सभ केँ देखाइ देलनि जे एहि तरहेँ भेल— सिमोन पत्रुस , थोमा , जे "जौंआ"कहबैत छथि , गलीलक काना गामक नथनेल , जबदीक दू पुत्र , आ दूटा आओर शिष्‍य एक संग छलाह ।
सिमोन पत्रुस हुनका सभ केँ कहलथिन , "हम माछ मारऽ जाइत छी" ।
ओ सभ उत्तर देलथिन , "हमहूँ सभ चलैत छी" ।
ओ सभ बाहर जा कऽ नाव मे चढ़लाह , मुदा ओहि राति किछु नहि पकड़ि सकलाह ।
भोर होइतहि यीशु कछेर पर ठाढ़ छलाह , मुदा शिष्‍य सभ नहि चिन्‍हलनि जे ई यीशु छथि ।
ओ हुनका सभ केँ सोर पारैत पुछलथिन , "यौ बाउ सभ !
की अहाँ सभ किछु नहि पकड़ने छी"?
ओ सभ उत्तर देलथिन , "नहि" ।
ओ कहलथिन , "नावक दहिना कात जाल फेकू तँ बहुत भेटत" ।
ओ सभ जाल फेकलनि तँ ततेक माछ फँसलनि जे ओ सभ जाल नाव मे नहि खीचि सकैत छलाह ।
तखन ओ शिष्‍य जिनका सँ यीशु प्रेम करैत छलाह , पत्रुस केँ कहलथिन , "ई तँ प्रभु छथि" !
ई शब्‍द सुनितहि जे , ई प्रभु छथि , सिमोन पत्रुस अपन कपड़ा पहिरि लेलनि (ओ ई कपड़ा खोलि कऽ रखने छलाह) , और झील मे कुदि पड़लाह ।
मुदा बाँकी शिष्‍य सभ माछ सँ भरल जाल खिचैत , नाव मे अयलाह , किएक तँ कछेर सँ बेसी दूर नहि , लगभग हाथ पर छलाह ।
ओ सभ जखन कछेर पर अयलाह तखन देखलनि जे कोइलाक आगि पर माछ राखल अछि , और रोटी सेहो अछि ।
यीशु हुनका सभ केँ कहलथिन , "जे माछ अहाँ सभ एखने पकड़लहुँ , ओहि मे सँ किछु लाउ" ।
सिमोन पत्रुस नाव पर चढ़ि कऽ जाल कछेर पर खिचलनि ।
जाल बड़का-बड़का माछ सँ भरल छल , सभ मिला कऽ एक सय तिरपन , मुदा एतेक होइतो जाल नहि फाटल ।
यीशु हुनका सभ केँ कहलथिन , "आउ , जलखइ कऽ लिअ" ।
शिष्‍य सभ मे सँ किनको हुनका सँ ई पुछबाक साहस नहि भेलनि जे , अहाँ के छी?
ओ सभ तँ जनैत छलाह जे ई प्रभु छथि ।
तखन यीशु अयलाह , आ रोटी लऽ कऽ हुनका सभ केँ देलथिन , और तहिना माछो ।
ई आब तेसर बेर अछि जे यीशु मृत्‍यु मे सँ जिआओल गेलाक बाद शिष्‍य सभ केँ देखाइ देलथिन ।
पत्रुसक लेल आदेश हुनका सभ केँ जलखइ कयलाक बाद यीशु सिमोन पत्रुस केँ कहलथिन , "सिमोन , यूहन्‍नाक पुत्र , की अहाँ हिनका सभ सँ बढ़ि कऽ हमरा सँ प्रेम करैत छी"?
ओ उत्तर देलथिन , "हँ , प्रभु , अहाँ जनैत छी जे हम अहाँ सँ प्रेम करैत छी" ।
यीशु कहलथिन , "तँ हमर नव भेँड़ा केँ चराउ" ।
फेर दोसर बेर यीशु पुछलथिन , "सिमोन , यूहन्‍नाक पुत्र , की अहाँ वास्‍तव मे हमरा सँ प्रेम करैत छी"?
ओ उत्तर देलथिन , "हँ , प्रभु , अहाँ तँ जनैत छी जे हम अहाँ सँ प्रेम करैत छी" ।
यीशु बजलाह , "हमर भेँड़ाक देख-रेख करू" ।
फेर तेसर बेर यीशु पुछलथिन , "सिमोन , यूहन्‍नाक पुत्र , की अहाँ हमरा सँ प्रेम करैत छी"?
पत्रुस दुखी भेलाह जे यीशु तेसर बेर पुछलनि जे , "की अहाँ हमरा सँ प्रेम करैत छी"?
ओ उत्तर देलथिन , "प्रभु , अहाँ तँ सभ किछु जनैत छी ।
अहाँ जनैत छी जे हम अहाँ सँ प्रेम करैत छी" ।
यीशु हुनका कहलथिन , "हमर भेँड़ा केँ चराउ ।
हम अहाँ केँ सत्‍ये कहैत छी जे जखन अहाँ जबान छलहुँ , तखन अहाँ अपन डाँड़ अपने कसि लैत छलहुँ , आ जतऽ मोन होइत छल ततऽ जाइत छलहुँ ।
मुदा जखन अहाँ बूढ़ भऽ जायब , तखन हाथ पसारब और केओ दोसर अहाँक डाँड़ बान्‍हि कऽ अहाँ केँ ततऽ लऽ जायत जतऽ अहाँ नहि जाय चाहब" ।
(ओ ई बात एकर संकेत देबाक लेल कहलथिन जे पत्रुस कोन तरहक मृत्‍यु द्वारा परमेश्‍वरक महिमा प्रगट करताह ।
) तखन ओ हुनका कहलथिन , "हमरा पाछाँ चलू" ।
पत्रुस घूमि कऽ देखलनि जे ओहो शिष्‍य पाछाँ-पाछाँ अबैत छथि जिनका सँ यीशु प्रेम करैत छलाह , और जे भोजन करैत समय हुनका छाती लग ओंगठि कऽ हुनका सँ पुछने छलनि जे , प्रभु , ओ के अछि जे अहाँ केँ पकड़बाओत?
पत्रुस ओहि शिष्‍य केँ देखि कऽ यीशु सँ पुछलथिन , "प्रभु , हिनकर की होयतनि"?
यीशु उत्तर देलथिन , "जँ हम चाही जे जा धरि हम फेर नहि आयब ता धरि ओ जीबैत रहथि , तँ एहि सँ अहाँ केँ की?
अहाँ हमरा पाछाँ चलू" !
एहि कारणेँ भाय सभ मे ई कथन पसरि गेल जे ओ शिष्‍य नहि मरताह ।
मुदा यीशु ई नहि कहने छलाह जे ओ नहि मरताह ; ओ मात्र ई कहने छलाह जे , जँ हम चाही जे जा धरि हम फेर नहि आयब , ता धरि ओ जीबैत रहथि तँ एहि सँ अहाँ केँ की?
और ओ शिष्‍य वैह छथि जे एहि सभ बातक गवाही दऽ रहल छथि और लिखने छथि ।
हम सभ जनैत छी जे हुनकर गवाही सत्‍य अछि ।
सारांश आओर बहुत काज अछि जे यीशु कयलनि ।
जँ ओकरा एक-एकटा कऽ लिखल जाइत तँ हम सोचैत छी जे , जे किताब सभ लिखल जाइत से सौंसे संसार मे नहि अँटैत ।
 परिचय आदरणीय थियुफिलुस , हम अपन पहिल पुस्‍तक मे यीशुक सभ काज आ शिक्षा जे ओ शुरू सँ लऽ कऽ स्‍वर्ग मे उठा लेल गेलाह ताहि दिन धरि कयलनि तकर सम्‍पूर्ण विवरण लिखने छी ।
स्‍वर्ग मे उठाओल जाय सँ पहिने ओ अपन चुनल दूत सभ केँ परमेश्‍वरक पवित्र आत्‍मा द्वारा अपन आदेश सभ देलथिन ।
हुनका सभक मध्‍य ओ मुइलाक बाद चालिस दिन धरि बेर-बेर प्रगट भऽ कऽ एहि बातक अकाट्‌य प्रमाण दैत रहलाह जे ओ जीबि उठल छथि ।
ओ ओहि समय मे हुनका सभ केँ परमेश्‍वरक राज्‍यक विषय मे शिक्षा दैत छलाह आ एक दिन जखन हुनका सभक संग छलथिन तँ ओ ई आदेश देलथिन जे , "अहाँ सभ ताबत धरि यरूशलेम सँ बाहर नहि जाउ जाबत धरि ओ बात अहाँ सभ केँ प्राप्‍त नहि भऽ जायत जे बात अहाँ सभ केँ देबाक लेल हमर पिता वचन देने छथि ।
एहि बातक सम्‍बन्‍ध मे हम पहिनहि अहाँ सभ केँ कहने छी जे , यूहन्‍ना तँ पानि सँ बपतिस्‍मा देलनि मुदा अहाँ सभ केँ किछु दिन मे पवित्र आत्‍मा सँ बपतिस्‍मा देल जायत" ।
यीशु स्‍वर्ग मे उठा लेल गेलाह (मरकुस : - ; लूका : -) एक दिन यीशु जखन फेर अपन दूत सभक संग छलाह तखन ओ सभ हुनका सँ पुछलथिन , "प्रभु , की अहाँ एही समय मे इस्राएली सभ केँ अपन राज्‍य फिरता करबा देब"?
ओ उत्तर देलथिन , "कहिया कखन की होयत , से पिता अपना अधिकार सँ निश्‍चित कयने छथि , आ ताहि बात केँ जानी से अहाँ सभक काज नहि अछि ।
मुदा जखन अहाँ सभ पर पवित्र आत्‍मा औताह तँ अहाँ सभ सामर्थ्‍य प्राप्‍त करब आ यरूशलेम मे , सम्‍पूर्ण यहूदिया और सामरिया प्रदेश मे , आ सम्‍पूर्ण पृथ्‍वी पर अहाँ सभ हमर गवाह होयब" ।
एतेक कहलाक बाद हुनका सभक देखिते-देखिते ओ ऊपर उठा लेल गेलाह और एकटा मेघ आबि कऽ हुनका सभक नजरिक सोझाँ सँ हुनका झाँपि लेलकनि ।
जखन मसीह-दूत सभ यीशु केँ ऊपर उठा लेल गेलाक बादो टकटकी लगा कऽ आकाश दिस तकिते रहलाह तखन एकाएक उज्‍जर वस्‍त्र पहिरने दूटा पुरुष हुनका सभ लग ठाढ़ भऽ गेलाह ।
ओ सभ मसीह-दूत सभ केँ कहलथिन , "हे गलीलक लोक सभ , अहाँ सभ आकाश दिस की तकैत छी?
यैह यीशु जे अहाँ सभ लग सँ स्‍वर्ग मे उठा लेल गेलाह से ओही तरहेँ एक दिन फेर औताह जाहि तरहेँ अहाँ सभ हुनका स्‍वर्ग जाइत देखलहुँ" ।
यहूदाक स्‍थान पर मतिया तखन मसीह-दूत सभ जैतून पहाड़ नामक परवत पर सँ यरूशलेम घुरि अयलाह ।
ओ पहाड़ यरूशलेम सँ करीब आधा कोस दूर अछि ।
यरूशलेम पहुँचि कऽ ओ सभ उपरका कोठली मे गेलाह जाहि मे ओ सभ ठहरल छलाह ।
हुनका सभक नाम ई अछि—पत्रुस , यूहन्‍ना , याकूब और अन्‍द्रेयास , फिलिपुस और थोमा , बरतुल्‍मै और मत्ती , अल्‍फेयासक पुत्र याकूब और "देश-भक्‍त"सिमोन और याकूबक पुत्र यहूदा ।
ओ सभ किछु स्‍त्रीगण , यीशुक माय मरियम और हुनकर भाय सभक संग मिलि कऽ एक चित्त भऽ नित्‍य प्रार्थना करैत छलाह ।
ओहि समय मे एक दिन विश्‍वासी भाय सभक बीच , अर्थात् करीब एक सय बीस व्‍यक्‍तिक समुदाय मे , पत्रुस ठाढ़ भऽ कहऽ लगलाह , "यौ भाइ लोकनि , ई निश्‍चित छल जे धर्मशास्‍त्रक ओ बात पूरा होअय जे पवित्र आत्‍मा दाऊदक माध्‍यम सँ यहूदाक विषय मे पहिनहि कहलनि ।
यहूदा हमरा सभ मे सँ एक , और एहि सेवा-काज मे सहभागी होइतो , जे सभ यीशु के पकड़ऽ चाहैत छल , तकरा सभ केँ यीशु केँ चिन्‍हौलकैक" ।
(यहूदा पापक कमाइ सँ एक खेत मोल लेलक जतऽ ओ मुँहे भरे खसल ।
ओकर पेट फाटि गेलैक और अँतड़ी-भोतरी बाहर भऽ गेलैक ।
एहि बात केँ सम्‍पूर्ण यरूशलेम मे रहऽ वला लोक सभ बुझि गेल , आ तेँ ओहि खेतक नाम ओ सभ अपना भाषा मे "हकलदामा", अर्थात् "खूनक खेत", राखि देलक ।
) "हँ , धर्मशास्‍त्रक बात पूरा होयबाक छल , कारण भजन-संग्रहक पुस्‍तक मे लिखल अछि ,  'ओकर वास स्‍थान उजड़ि जाय आ ओहि मे रहऽ वला केओ नहि होअय ।
' और , 'ओकर पद और अधिकार केओ दोसर लेअय ।
' "तेँ आब ई जरूरी अछि जे अपना सभ ककरो चुनी जे अपना सभक संग प्रभु यीशुक जीबि उठनाइक गवाही देत ।
ओकरा तकरा सभ मे सँ चुनल जाय जे सभ ओहि समय सँ अपना सभक संग अछि जाहि समय मे प्रभु यीशु अपना सभक बीच रहलाह , अर्थात् यूहन्‍नाक बपतिस्‍मा सँ लऽ कऽ प्रभु यीशुक स्‍वर्ग उठाओल जयबाक समय धरि" ।
तँ ओ सभ दू आदमीक नामक सुझाव देलनि—एकटा यूसुफ , जे बरसब्‍बा कहबैत छलाह और जिनकर दोसर नाम यूस्‍तुस सेहो छलनि ; आ दोसर मतिया ।
तखन ओ सभ प्रार्थना कयलनि जे , "यौ प्रभु , सभक हृदय अहाँ जनैत छी ।
हमरा सभ केँ ई बुझा दिअ जे एहि दूनू मे सँ अहाँ मसीह-दूतक ओहि पद आ सेवा-काजक लेल किनका चुनलहुँ , जाहि पद केँ त्‍यागि कऽ यहूदा अपना स्‍थान पर चल गेल" ।
तकरबाद ओ सभ पुरजी खसौलनि , आ पुरजी मतियाक नाम सँ बाहर भेल , और ओ एगारहो मसीह-दूतक संग सम्‍मिलित कयल गेलाह ।
 पवित्र आत्‍माक आगमन पेन्‍तेकुस्‍त पाबनिक दिन अयला पर सभ विश्‍वासी एके ठाम जमा छलाह ।
एकाएक आकाश सँ बड़का अन्‍हड़-बिहारि जकाँ आवाज आयल और ओ घर जाहि मे ओ सभ बैसल छलाह से ओहि आवाज सँ गोंगिया उठल ।
ओ सभ देखलनि जे जीहक आकार मे आगि सनक कोनो वस्‍तु आयल और अलग-अलग भऽ कऽ हुनका सभ मे प्रत्‍येक गोटे पर रूकि गेल ।
सभ केओ पवित्र आत्‍मा सँ परिपूर्ण भऽ गेलाह और पवित्र आत्‍मा हुनका सभ केँ जे बजबाक क्षमता देलनि , ताहि अनुसार ओ सभ भिन्‍न-भिन्‍न भाषा मे बाजऽ लगलाह ।
ओहि समय मे परमेश्‍वर केँ मानऽ वला बहुत देशक यहूदी सभ यरूशलेम मे रहैत छल ।
ई आवाज जखन भेल तँ बहुत लोक ओतऽ जमा भऽ गेल आ गुम्‍म रहि गेल , कारण मसीह-दूत सभ जे बात बजैत छलाह से ओ सभ अपना-अपना भाषा मे सुनैत छल ।
ओ सभ अकचका कऽ कहलक , "की ई सभ जे बाजि रहल छथि से सभ गलीले प्रदेशक नहि छथि?
तँ ई कोना भेल जे अपना सभ हिनकर सभक बात अपना-अपना मातृभाषा मे सुनि रहल छी?
अपना सभ जे पार्थी , मेदी और एलामी लोक छी , मेसोपोतामिया , यहूदिया , कप्‍पदुकिया , पुन्‍तुस , आसिया , फ्रूगिया , पंफूलिया , मिस्र और कुरेनक लग मे पड़ऽ वला लिबियाइ क्षेत्रक निवासी छी , रोम सँ आयल यहूदी लोक आ दोसर समाजक लोक जे यहूदी धर्म केँ स्‍वीकार कयने अछि , से छी , क्रेत द्वीपक वासी और अरबी लोक सभ छी—से हिनका सभक मुँह सँ परमेश्‍वरक महान्‌ काजक चर्चा अपना-अपना भाषा मे कोना सुनि रहल छी"?
ओ सभ आश्‍चर्यित भऽ कऽ एक-दोसर सँ पुछऽ लागल , "एकर अर्थ की भऽ सकैत अछि"?
एहि पर किछु लोक ठट्ठा करैत कहऽ लागल , "ई सभ दारू पिबि कऽ मातल अछि" ।
पत्रुसक जबाब तखन पत्रुस एगारहो मसीह-दूतक संग ठाढ़ भेलाह और भीड़क लोक केँ जोर सँ कहऽ लगलथिन , "यहूदी भाइ लोकनि आ यरूशलेमक सभ निवासी , हम जे किछु कहैत छी तकरा ध्‍यानपूर्बक सुनू ।
अहाँ सभ ई बुझि लिअ जे हम सभ मातल नहि छी , जेना कि अहाँ सभ सोचि रहल छी , कारण एखन तँ भोरक नौए बाजल अछि !
नहि , ई वैह बात अछि जकरा सम्‍बन्‍ध मे परमेश्‍वरक प्रवक्‍ता योएल कहने छथि ,  'परमेश्‍वर ई कहैत छथि जे , अन्‍त समय मे सभ वर्गक मनुष्‍य केँ हम अपन आत्‍मा देबैक ।
तखन तोरा सभक बेटा-बेटी सभ हमरा सँ सम्‍बाद पाओत आ सुनाओत ।
तोरा सभक युवक सभ हमरा द्वारा प्रगट कयल दृश्‍य देखत , और तोरा सभक वृद्ध लोकनि सपना देखत ।
हँ , हम अपन दास-दासी सभ केँ सेहो ओहि समय मे अपन आत्‍मा देबैक और ओ सभ हमरा सँ सम्‍बाद पाओत आ सुनाओत ।
हम ऊपर आकाश मे अद्‌भुत काज सभ करब आ नीचाँ पृथ्‍वी पर आश्‍चर्यजनक चिन्‍ह सभ देखायब , जेना कि खून , आगि और गाढ़ धुआँ ।
परमेश्‍वरक महान् महिमापूर्ण दिन आबऽ सँ पहिने सूर्य अन्‍हार भऽ जायत आ चन्‍द्रमाक रंग खून सन लाल भऽ जायत ।
मुदा जे केओ प्रभु सँ विनती करत तकर उद्धार होयतैक ।
' "इस्राएली भाइ लोकनि , हमर बात सुनू ।
परमेश्‍वर नासरत-निवासी यीशु द्वारा अहाँ सभक बीच मे बहुत आश्‍चर्यजनक काज आ चमत्‍कारपूर्ण चिन्‍ह देखौलनि , जे अहाँ सभ केँ बुझले अछि ।
ओ एहि काज आ चिन्‍ह सभक द्वारा एहि बात केँ प्रमाणित कयलनि जे हुनका ओ अपने पठौने छथि ।
ओ परमेश्‍वरक निश्‍चित योजना आ पूर्वज्ञानक अनुसार अहाँ सभक जिम्‍मा मे देल गेलाह और अहाँ सभ हुनका अधर्मी सभक हाथेँ क्रूस पर चढ़बा कऽ मारि देलियनि ।
मुदा परमेश्‍वर हुनका मृत्‍युक कष्‍ट सँ मुक्‍त कऽ कऽ फेर जीवित कऽ देलथिन , कारण ई असम्‍भव छल जे मृत्‍यु अपना वश मे हुनका रखितनि ।
जेना दाऊद हुनका विषय मे कहलनि , 'हम देखलहुँ जे प्रभु सदिखन हमरा सामने छथि , ओ हमर दहिन छथि , तेँ हम डगमगायब नहि ।
एहि कारणेँ हम खुशी मोन सँ अहाँक स्‍तुति गबैत छी , हम अपन शरीरक लेल सेहो अहाँ पर भरोसा रखैत छी , कारण , अहाँ हमरा मरले नहि छोड़ब और ने अपन पवित्र सेवक केँ सड़ऽ देब ।
अहाँ हमरा जीवनक बाट देखौने छी ; अहाँक संगति मे हम आनन्‍द सँ गद्‌गद्‌ होयब ।
' "भाइ लोकनि , हम अहाँ सभ केँ खुलि कऽ कहि सकैत छी जे अपना सभक कुल-पिता दाऊद मरलाह आ गाड़ल गेलाह और हुनकर कबर एखनो कायम अछि ।
मुदा ओ परमेश्‍वरक प्रवक्‍ता छलाह और ओ जनैत छलाह जे परमेश्‍वर सपत खा कऽ हुनका वचन देने छथिन जे , हम तोरा वंश मे सँ एक आदमी केँ तोरा सिंहासन पर बैसयबह ।
तेँ जखन ओ कहलनि जे हमरा मरले नहि छोड़ल जायत आ ने हमर शरीर सड़त तँ से ओ उद्धारकर्ता-मसीहक जीबि उठनाइक सम्‍बन्‍ध मे कहलनि , किएक तँ परमेश्‍वर हुनका पहिने सँ ओ बात देखौने छलथिन ।
एही यीशु केँ परमेश्‍वर जिआ देलथिन तकर हम सभ केओ साक्षी छी ।
हुनका परमेश्‍वरक दहिना कातक सर्वोच्‍च पद देल गेलनि , और जहिना पिता हुनका वचन देने छलथिन , तहिना ओ हुनका सँ पवित्र आत्‍मा प्राप्‍त कयलनि ।
और अहाँ सभ आइ जे बात देखि आ सुनि रहल छी , से एकर परिणाम अछि जे ओ हमरा सभ केँ वैह पवित्र आत्‍मा देने छथि ।
दाऊद तँ स्‍वर्ग पर नहि उठाओल गेलाह , तैयो ओ बजलाह ,  'प्रभु-परमेश्‍वर हमर प्रभु केँ कहलथिन , अहाँ हमर दहिना कात बैसू , और हम अहाँक शत्रु सभ केँ अहाँक पयरक तर मे कऽ देब ।
' "तेँ समस्‍त इस्राएली लोक ई निश्‍चय जानि लेअय जे एही यीशु केँ जिनका अहाँ सभ क्रूस पर चढ़ा कऽ मारि देलियनि , परमेश्‍वर तिनके प्रभु और उद्धारकर्ता-मसीह ठहरा देलथिन" ।
पत्रुसक जबाबक प्रभाव सुनऽ वला लोक सभक मोन मे ई बात गड़ि गेलैक , और ओ सभ पत्रुस और आन मसीह-दूत सभ सँ पुछलकनि , "यौ भाइ लोकनि , हम सभ आब की करू"?
पत्रुस उत्तर देलथिन , "अहाँ सभ गोटे अपना पापक लेल पश्‍चात्ताप कऽ कऽ हृदय-परिवर्तन करू और यीशु मसीहक नाम सँ बपतिस्‍मा लिअ , जाहि सँ परमेश्‍वर अहाँ सभक पाप केँ क्षमा करथि आ अहाँ सभ केँ पवित्र आत्‍मा प्रदान करथि ।
कारण , परमेश्‍वर जे वचन देलनि , से अहाँ सभक लेल और अहाँ सभक सन्‍तानक लेल अछि , और तकरो सभक लेल जे दूर-दूर रहैत अछि ; हँ , तकरा सभ गोटेक लेल जकरा सभ केँ अपना सभक प्रभु-परमेश्‍वर अपना लग बजौथिन" ।
पत्रुस आरो बहुत बात द्वारा ओकरा सभ केँ बुझौलथिन आ चेतावनी दैत आग्रह कयलथिन जे , "अहाँ सभ एहि भ्रष्‍ट पीढ़ी पर आबऽ वला दण्‍ड सँ बँचू" !
जे सभ हुनकर बात स्‍वीकार कयलक , से सभ बपतिस्‍मा लेलक ।
ओहि दिन करीब तीन हजार लोक विश्‍वासी सभक समूह मे सम्‍मिलित भऽ गेल ।
विश्‍वासी सभक दिन-चर्या ओ सभ मसीह-दूत सभक शिक्षा मे , सत्‍संग मे , "प्रभु-भोज"मे आ प्रार्थना मे तल्‍लीन रहऽ लागल ।
मसीह-दूत सभक द्वारा बहुत चमत्‍कारपूर्ण काज आ चिन्‍ह सभ देखाओल जाइत छल जकरा देखि सभ लोक आश्‍चर्य आ भय सँ भरि जाइत छल ।
सभ विश्‍वासी मिलि-जुलि कऽ रहैत छलाह , और सभ धन-सम्‍पत्ति केँ सझिआ बुझैत छलाह ।
ओ सभ अपन घर-जमीन वा धन-सम्‍पत्ति बेचि कऽ जिनका जेहन आवश्‍यकता होइत छलनि , ताहि अनुसार अपना मे बाँटि लैत छलाह ।
हरेक दिन ओ सभ मन्‍दिर मे जमा होइत छलाह , घर-घर मे "प्रभु-भोज"ग्रहण करैत छलाह , और खुशी आ विनम्र मोन सँ एक संग भोजन करैत छलाह ।
ओ सभ परमेश्‍वरक स्‍तुति करैत रहलाह और सभ लोक हुनका सभ सँ प्रसन्‍न छलनि ।
प्रभु प्रति दिन आरो-आरो लोक सभ केँ जे सभ उद्धार पबैत छलाह तिनका सभ केँ विश्‍वासी सभक समूह मे सम्‍मिलित करैत जाइत छलाह ।
 लोथ आदमी दौड़ऽ लागल एक दिन पत्रुस आ यूहन्‍ना दुपहरियाक तीन बजे प्रार्थनाक समय मे मन्‍दिर जा रहल छलाह ।
ओही समय मे किछु लोक जन्‍म सँ लोथ एक आदमी केँ अनलक और मन्‍दिरक "सुन्‍दर"नामक द्वारि लग , जतऽ ओकरा सभ दिन बैसा देल जाइत छल ततऽ राखि देलकैक , जाहि सँ ओ मन्‍दिर मे जाय-आबऽ वला लोक सभ सँ भीख माँगि सकय ।
ओ जखन पत्रुस आ यूहन्‍ना केँ भीतर जाइत देखलकनि तँ हुनका सभ सँ भीख मँगलक ।
पत्रुस आ यूहन्‍ना एकटक लगा कऽ ओकरा देखलनि ।
पत्रुस कहलथिन , "हमरा सभ दिस ताकह" !
ओ लोथ आदमी हिनका सभ सँ किछु पयबाक आशा मे हिनका दिस तकलकनि ।
पत्रुस कहलथिन , "हमरा संग मे सोना वा चानी नहि अछि , मुदा जे किछु अछि से तोरा दैत छिअह ।
नासरत-निवासी यीशु मसीहक नाम सँ चलह-फिरह" !
पत्रुस ओकर दहिना हाथ पकड़ि कऽ उठौलथिन , आ तखने ओकर पयर और घुट्ठी मे बल आबि गेलैक ।
ओ फुर्ती सँ ठाढ़ भऽ गेल आ चलऽ-फिरऽ लागल ।
ओ दौड़ैत आ कुदि-कुदि कऽ चलैत और परमेश्‍वरक स्‍तुति करैत हुनका सभक संग मन्‍दिर मे प्रवेश कयलक ।
लोक सभ ओकरा चलैत-फिरैत आ परमेश्‍वरक स्‍तुति करैत देखलक आ जखन चिन्‍हलकैक जे , ई वैह अछि जे मन्‍दिरक "सुन्‍दर द्वारि"लग बैसि कऽ भीख मँगैत छल तँ आश्‍चर्यित भऽ अवाक रहि गेल जे , एकरा ई कोना भऽ गेलैक?
ओ नीक कयल आदमी पत्रुस और यूहन्‍ना केँ पकड़नहि छल तखने सभ लोक आश्‍चर्य सँ भरल हुनका सभ लग "सुलेमानक असोरा"नामक जगह पर दौड़ि कऽ आयल ।
ई देखि पत्रुस ओकरा सभ केँ कहलथिन , "यौ इस्राएली भाइ लोकनि , एहि बात सँ अहाँ सभ आश्‍चर्यित किएक छी?
अहाँ सभ हमरा सभ दिस एना किएक तकैत छी जेना हम सभ अपनहि शक्‍ति वा भक्‍ति सँ एकरा चलबाक सामर्थ्‍य देने होइऐक?
अब्राहम , इसहाक और याकूबक परमेश्‍वर , अपना सभक पुरखा सभक परमेश्‍वर अपन सेवक यीशु केँ महिमा प्रदान कयलथिन ।
अहाँ सभ हुनका पकड़ि कऽ मृत्‍युदण्‍डक लेल पिलातुसक हाथ मे सौंपि देलहुँ और ओ जखन हुनका छोड़बाक निश्‍चय कयलनि तँ अहाँ सभ पिलातुसक समक्ष हुनका अस्‍वीकार कयलहुँ ।
अस्‍वीकार कयलहुँ तिनका जे पवित्र और धार्मिक छलाह , और अपना लेल छोड़बाक माँग कयलहुँ तकरा जे खूनी आदमी छल ।
एहि तरहेँ अहाँ सभ जीवनक स्रोत केँ मारि देलहुँ मुदा परमेश्‍वर हुनका जिआ देलथिन ।
हम सभ एहि बातक गवाह छी ।
यीशुएक शक्‍ति सँ आ हुनका नाम पर विश्‍वास कयला सँ ई आदमी , जकरा अहाँ सभ देखि रहल छी आ चिन्‍हितो छी , से स्‍वस्‍थ कयल गेल अछि ।
हँ , ओही नाम पर विश्‍वास कयलाक कारणेँ ई लोथ आदमी एखन अहाँ सभक समक्ष पूर्ण स्‍वस्‍थ अछि ।
"प्रिय भाइ लोकनि , हम जनैत छी जे अहाँ सभ और अहाँ सभक धर्मगुरु लोकनि सेहो बिनु किछु जननहि-बुझनहि ई काज कयलहुँ ।
मुदा एहि तरहेँ परमेश्‍वर अपन ओहि बात केँ पूरा कयलनि जे ओ अपन सभ प्रवक्‍ता लोकनिक माध्‍यम सँ कहने छलाह जे , हमर उद्धारकर्ता-मसीह केँ दुःख उठाबऽ पड़तनि ।
तेँ आब अहाँ सभ अपना पापक लेल पश्‍चात्ताप कऽ कऽ हृदय-परिवर्तन करू और परमेश्‍वर लग आउ , जाहि सँ अहाँ सभक पाप मेटित होअय और प्रभु अहाँ सभ केँ आत्‍मिक उत्‍साहक समय प्रदान करथि , और जाहि सँ अहाँ सभ लग परमेश्‍वर अपन मसीह केँ पठबथि जिनका ओ पहिनहि सँ नियुक्‍त कयने छथिन , अर्थात् यीशु केँ ।
ई आवश्‍यक अछि जे ओ ताबत धरि स्‍वर्ग मे रहथि जाबत धरि सभ बातक सुधार करबाक ओ समय नहि आओत जाहि समयक सम्‍बन्‍ध मे परमेश्‍वर प्राचीन काल मे अपन चुनल प्रवक्‍ता लोकनि द्वारा वचन देने छथि ।
मूसा कहने छलाह जे , 'तोरा सभक प्रभु-परमेश्‍वर तोरा सभक लेल हमरा जकाँ एक प्रवक्‍ता तोरा सभक अपन लोक मे सँ नियुक्‍त करथुन ।
ओ तोरा सभ केँ जे किछु कहथुन से तोँ सभ मानिहह ।
जे केओ हुनकर बात नहि मानत से अपना लोक मे सँ नष्‍ट कयल जायत ।
' एहि तरहेँ शमूएल सँ लऽ कऽ हुनका बाद मे एखन तक आबऽ वला परमेश्‍वरक सभ प्रवक्‍ता लोकनि एहि वर्तमान समयक भविष्‍यवाणी कयने छथि ।
ओ सभ जाहि बातक भविष्‍यवाणी कयलनि , से अहाँ सभक बीच पूरा भेल , और परमेश्‍वर वचन दऽ कऽ अहाँ सभक पूर्वज सभक संग जे विशेष सम्‍बन्‍ध स्‍थापित कयलनि , ताहि मे अहूँ सभ सहभागी छी ।
ओ अब्राहम केँ कहलथिन , 'तोरा वंश द्वारा पृथ्‍वीक सभ जाति आशिष पाओत ।
' परमेश्‍वर अपन सेवक यीशु केँ नियुक्‍त कऽ कऽ सभ सँ पहिने अहीं सभ लग पठौलनि जाहि सँ ओ अहाँ सभ केँ अधलाह मार्ग सँ घुमा कऽ आशिष देथि" ।
 पत्रुस आ यूहन्‍ना धर्म-महासभाक सामने पत्रुस और यूहन्‍ना जखन ई बात सभ बाजिए रहल छलाह तखन किछु पुरोहित , मन्‍दिरक सिपाहीक कप्‍तान और सदुकी पंथक लोक सभ हुनका सभ लग अयलाह ।
ओ सभ एहि बात सँ खिसिआयल छलाह जे मसीह-दूत सभ लोक सभ केँ उपदेश दैत छलाह आ यीशुक मरनाइ और जीबि उठनाइ द्वारा एहि बातक प्रमाण दैत छलाह जे सभ लोक मृत्‍यु मे सँ निश्‍चित जिआओल जायत ।
एहि पर ओ सभ हिनका सभ केँ पकड़ि कऽ जहल मे राखि देलनि जे प्रात भेने निर्णय करब , कारण तखन साँझ पड़ि गेल छल ।
मुदा जे लोक सभ हुनका सभक प्रवचन सुनैत छल ताहि मे सँ बहुतो लोक प्रभु यीशु पर विश्‍वास कयलक आ एहि तरहेँ विश्‍वास करऽ वला मात्र पुरुषक संख्‍या पाँच हजार भऽ गेल ।
प्रात भेने यहूदी अधिकारी , बूढ़-प्रतिष्‍ठित आ धर्मशिक्षक सभ यरूशलेम मे जमा भेलाह ।
ओहिठाम महापुरोहित हन्‍ना छलाह , आ काइफा , यूहन्‍ना , सिकन्‍दर और महापुरोहितक परिवारक अन्‍य सदस्‍य सभ सेहो उपस्‍थित छलाह ।
ओ सभ पत्रुस और यूहन्‍ना केँ जहल सँ मँगबा कऽ पूछ-ताछ करऽ लगलाह जे "तोँ सभ कोन शक्‍ति सँ आ किनका नाम सँ ई काज कयलह"?
एहि पर पत्रुस पवित्र आत्‍मा सँ परिपूर्ण भऽ बजलाह , "जनताक आदरणीय पंच और बूढ़-प्रतिष्‍ठित लोक सभ , एक लोथ आदमीक संग दयापूर्ण व्‍यवहार करबाक कारणेँ आइ जँ हमरा सभ सँ पूछ-ताछ कयल जा रहल अछि आ ई पुछल जाइत अछि जे ई आदमी कोना नीक भेल तँ अपने लोकनि आ सम्‍पूर्ण इस्राएली जनता ई जानि लिअ जे ई आदमी , जे अहाँ सभक सामने ठाढ़ अछि से नासरत-निवासी यीशु मसीहक नाम सँ स्‍वस्‍थ भेल अछि—वैह यीशु जिनका अहाँ सभ क्रूस पर चढ़ा कऽ मारि देलियनि आ परमेश्‍वर जिनका फेर जिआ देलथिन ।
ओ  'वैह पाथर छथि जिनका अहाँ राजमिस्‍तिरी सभ बेकार बुझि फेकि देलहुँ , मुदा ओ मकानक मुख्‍य पाथर बनि गेलाह ।
' कोनो दोसर व्‍यक्‍ति द्वारा उद्धार नहि अछि , कारण स्‍वर्गक नीचाँ मनुष्‍य केँ कोनो दोसर नाम नहि देल गेल अछि जाहि द्वारा अपना सभक उद्धार भऽ सकय" ।
ओ सभ जखन पत्रुस आ यूहन्‍ना केँ निडर भऽ कऽ बजैत देखलनि आ ई बुझि जे ई सभ कम पढ़ल-लिखल साधारण लोक अछि , तँ हुनका सभ केँ बहुत आश्‍चर्य भेलनि आ ओ सभ बुझि गेलाह जे यीशुक संग रहलाक कारणेँ ई सभ एतेक अधिकारपूर्बक बाजि रहल अछि ।
मुदा हुनका सभक संग ओहि स्‍वस्‍थ कयल गेल आदमी केँ ठाढ़ देखि ओ सभ हुनका सभक विरोध मे किछु कहि नहि सकलाह ।
ओ सभ अपना मे विचार-विमर्श करबाक लेल हुनका सभ केँ महासभा सँ बाहर करबा देलथिन ।
तखन ओ सभ आपस मे बात करऽ लगलाह जे , "अपना सभ एकरा सभक संग की करी?
ई सभ तँ एक चमत्‍कारपूर्ण काज कयलक , जकरा बारे मे सम्‍पूर्ण यरूशलेम जनैत अछि आ अपनो सभ अस्‍वीकार नहि कऽ सकैत छी ।
मुदा जाहि सँ ई बात जनता मे आरो नहि पसरि जाय , एकरा सभ केँ डेरा-धमका कऽ कहिऐक जे , तोँ सभ आब एहि नाम सँ ककरो संग कोनो चर्चा नहि करिहह" ।
तकरबाद ओ सभ हुनका सभ केँ बजा कऽ आज्ञा देलथिन , "तोँ सभ यीशुक नाम लऽ कऽ चर्चा करब आ लोक केँ उपदेश देब बन्‍द करह" !
मुदा एहि पर पत्रुस आ यूहन्‍ना उत्तर देलथिन , "की परमेश्‍वरक दृष्‍टि मे ई उचित होयत जे हम सभ परमेश्‍वरक बात सँ बढ़ि कऽ अहाँ सभक बात मानी , एकर निर्णय अहीं सभ करू ।
ई तँ हमरा सभ सँ नहि भऽ सकैत अछि जे , जे बात हम सभ देखने आ सुनने छी से दोसर केँ नहि कहिऐक" ।
अन्‍त मे ओ सभ हुनका सभ केँ आरो डेरा-धमका कऽ छोड़ि देलथिन ।
हुनका सभ केँ दण्‍ड देबाक कोनो उपाय नहि भेटलनि , कारण सभ लोक ओहि चमत्‍कारक कारणेँ परमेश्‍वरक स्‍तुति-प्रशंसा करैत छल किएक तँ जे आदमी ओहि चमत्‍कार द्वारा स्‍वस्‍थ कयल गेल छल तकर अवस्‍था चालिस वर्ष सँ उपर छलैक ।
साहसक लेल विश्‍वासी सभक प्रार्थना ओतऽ सँ छुटलाक बाद पत्रुस आ यूहन्‍ना अपना संगी सभ लग आबि कऽ मुख्‍यपुरोहित आ बूढ़-प्रतिष्‍ठित लोकनिक कहल बात कहि सुनौलथिन ।
सभ बात सुनि ओ सभ एक संग मिलि ऊँच स्‍वर मे परमेश्‍वर सँ एहि तरहेँ प्रार्थना करऽ लगलाह , "हे परम प्रभु , अहीं आकाश , पृथ्‍वी और समुद्र आ ओहि सभ मे जे किछु अछि , तकर सभक सृष्‍टिकर्ता छी ।
अहाँ अपना पवित्र आत्‍मा द्वारा अपन सेवक , हमरा सभक पूर्वज दाऊदक मुँह सँ ई कहने छी , 'संसारक जाति-जातिक लोक सभ किएक हुल्‍लड़ि मचबैत अछि?
राष्‍ट्र सभ किएक व्‍यर्थ षड्‌यन्‍त्र रचैत अछि?
प्रभु और हुनकर मसीहक विरोध मेपृथ्‍वी परक राजा सभ ठाढ़ भऽ गेल और शासक सभ एक ठाम जमा भऽ गेल ।
' सत्‍ये मे अहाँक पवित्र सेवक यीशु केँ , जिनका अहाँ उद्धारकर्ता-मसीह नियुक्‍त कयलहुँ तिनका विरोध मे राजा हेरोद और पुन्‍तियुस पिलातुस गैर-यहूदी और इस्राएली लोकक संग एही शहर मे षड्‌यन्‍त्र रचबाक लेल जमा भेल ।
मुदा ओ सभ मात्र वैह कयलक जे अहाँ पहिनहि सँ अपन सामर्थ्‍य आ इच्‍छा सँ निश्‍चित कयने छलहुँ ।
हे प्रभु , आब ओकरा सभक धमकी केँ देखू आ अपन सेवक सभ केँ ई वरदान दिअ जे अहाँक शुभ समाचार निर्भय भऽ कऽ सुनबैत रही ।
संगहि अपन हाथ बढ़ा कऽ पीड़ित लोक सभ केँ स्‍वस्‍थ करू आ अपन पवित्र सेवक यीशुक नाम सँ चमत्‍कारपूर्ण काज करबैत रहू" ।
जखन ओ सभ प्रार्थना समाप्‍त कयलनि तखन ओ स्‍थान , जतऽ ओ सभ जमा भेल छलाह , से हिलि गेल और ओ सभ गोटे पवित्र आत्‍मा सँ भरि गेलाह आ निर्भयतापूर्बक परमेश्‍वरक वचन सुनाबऽ लगलाह ।
सभ वस्‍तु सझिआ विश्‍वासी सभक समूह एक मोन एक प्राण छल ।
आ केओ अपना सम्‍पत्ति केँ अपने नहि बुझैत छलाह , बल्‍कि सभक सझिआ मानैत छलाह ।
मसीह-दूत सभ पूर्ण सामर्थ्‍यक संग प्रभु यीशुक जीबि उठनाइक सम्‍बन्‍ध मे अपन गवाही दैत छलाह ।
हुनका सभ गोटेक संग परमेश्‍वरक प्रशस्‍त आशिष छलनि ।
किनको कोनो बातक कमी नहि छलनि , कारण जिनका घर वा जमीन छलनि से सभ ओकरा बेचि-बेचि कऽ ओकर मूल्‍य मसीह-दूत सभक चरण मे राखि दैत छलाह ।
तखन ओ पाइ जिनका जतबा आवश्‍यकता रहैत छलनि ताहि अनुसार बाँटल जाइत छल ।
जेना साइप्रस-निवासी लेवी-कुलक यूसुफ नामक एक आदमी छलाह जिनका मसीह-दूत सभ बरनबास , अर्थात् "उत्‍साहित कयनिहार , "नाम देने छलनि , तिनका किछु जमीन छलनि , जकरा ओ बेचि कऽ ओकर मूल्‍य मसीह-दूत सभ केँ आनि कऽ देलथिन ।
 हननियाह आ सफीराक छल-कपट हननियाह नामक एक आदमी सेहो , अपना स्‍त्री सफीरा सँ विचार-विमर्श कऽ अपन जमीन बेचलक और स्‍त्रीक सहमति सँ अपना लेल किछु पाइ राखि कऽ बाँकी पाइ आनि मसीह-दूत सभक चरण मे राखि देलक ।
मुदा पत्रुस कहलथिन , "यौ हननियाह !
ई केहन बात भेल जे शैतान अहाँक मोन तेना कऽ वश मे कऽ लेलक जे अहाँ परमेश्‍वरक पवित्र आत्‍मा सँ झूठ बजलहुँ आ जमीनक मोल सँ किछु अपना लेल राखि लेलहुँ?
की बेचऽ सँ पहिने ओ जमीन अहाँक नहि छल?
आ बेचलाक बादो की अपना इच्‍छाक अनुसार ओहि पाइक खर्च करबाक अधिकार अहाँ केँ नहि छल?
एहन बात अहाँ केँ फुरायल कोना?
अहाँ मनुष्‍य सँ नहि , परमेश्‍वर सँ झूठ बजलहुँ" ।
ई बात सुनितहि , हननियाह खसि पड़ल आ मरि गेल ।
ई बात जे केओ सुनलक , तकरा सभ मे बड़का डर सन्‍हिया गेलैक ।
तखन किछु नवयुवक उठि कऽ ओकर लास कपड़ा मे लपेटि लेलक आ बाहर लऽ जा कऽ गाड़ि देलकैक ।
करीब तीन घण्‍टाक बाद ओकर स्‍त्री ओतऽ आयल ।
ओकरा एहि घटनाक सम्‍बन्‍ध मे कोनो जानकारी नहि छलैक ।
पत्रुस ओकरा सँ पुछलथिन , "कहू !
अहाँ सभ अपन जमीन एतेक मे बेचलहुँ"?
ओ उत्तर देलकनि , "हँ , एतेक मे" ।
तखन पत्रुस कहलथिन , "अहाँ दूनू गोटे किएक प्रभुक आत्‍मा केँ जाँच करबाक लेल एकमत भऽ गेलहुँ?
देखू !
अहाँक घरवला केँ जे सभ गाड़ि आयल , से सभ द्वारिए पर अछि और अहूँ केँ लऽ जायत" ।
ओ तुरत हुनका आगाँ मे खसि पड़ल आ मरि गेल ।
तखन ओ नवयुवक सभ फेर भीतर आयल , आ ओकरा मुइल देखि उठा कऽ लऽ गेलैक और ओकरा घरवलाक कात मे गाड़ि देलकैक ।
एहि सँ पूरा मसीही मण्‍डली केँ , और जे सभ एहि घटना सभक बारे मे सुनलक , तकरा सभ केँ बड़का डर भऽ गेलैक ।
मसीह-दूत सभक चमत्‍कारपूर्ण काज मसीह-दूत सभक द्वारा लोकक बीच बहुत चमत्‍कारपूर्ण काज कयल जाइत छल ।
सभ विश्‍वासी सुलेमानक असोरा पर जमा होइत छलाह ।
लोक सभ हुनका सभक प्रशंसा तँ करैत छल मुदा ककरो ई साहस नहि होइत छलैक जे हुनका सभ मे सम्‍मिलित भऽ जाइ ।
तैयो बहुतो स्‍त्री आ पुरुष प्रभु पर विश्‍वास कऽ कऽ विश्‍वासी सभक समूह मे सम्‍मिलित भेल जाइत छल ।
मसीह-दूत सभक चमत्‍कारपूर्ण काज देखि लोक सभ रोगी सभ केँ सड़क पर पटिया वा खाट पर राखि दैत छल , जाहि सँ पत्रुस केँ अयला पर हुनकर छाँहो ककरो-ककरो पर पड़ि जाय ।
यरूशलेमक लग-पासक नगर सभ सँ सेहो हाँजक-हाँज लोक सभ रोगी आ दुष्‍टात्‍मा लागल आदमी सभ केँ हुनका सभ लग अनैत छल और सभ केओ स्‍वस्‍थ कयल जाइत छल ।
मसीह-दूत सभ पर धर्म-महासभाक क्रोध एहि पर महापुरोहित आ हुनकर संग देबऽ वला सदुकी पंथक लोक सभ केँ डाह होमऽ लगलनि ।
ओ सभ मसीह-दूत सभ केँ पकड़ि कऽ स्‍थानीय जहल मे राखि देलथिन ।
मुदा ओही राति मे प्रभुक एकटा स्‍वर्गदूत जहलक द्वारि खोलि हुनका सभ केँ बाहर लऽ अनलथिन आ कहलथिन , "जाह , मन्‍दिर मे जा कऽ एहि 'नव जीवन 'क विषय मे सभ बात लोक सभ केँ सुनाबह" ।
ओ सभ भोर होइते मन्‍दिर मे जा कऽ स्‍वर्गदूतक कथनानुसार लोक सभक बीच उपदेश देबऽ लगलाह ।
एम्‍हर महापुरोहित आ हुनकर संगी सभ इस्राएलक सभ बूढ़-प्रतिष्‍ठित केँ बजा कऽ सम्‍पूर्ण धर्म-महासभाक लोक केँ जमा कयलनि आ जहल मे सँ मसीह-दूत सभ केँ अनबाक लेल ककरो पठौलनि ।
मुदा सिपाही सभ जखन ओतऽ पहुँचल तँ मसीह-दूत सभ जहल मे नहि छलाह ।
ओ सभ घूमि कऽ आबि गेल आ ई खबरि महासभाक सदस्‍य सभ केँ देलकनि जे , "हम सभ ओहि जहलक द्वारि मे सुरक्षित तरीका सँ ताला लागल देखलहुँ आ पहरेदार सभ सेहो चौकस भऽ द्वारि पर ठाढ़ छल मुदा ताला खोलि कऽ भीतर गेला पर देखलहुँ जे केओ नहि अछि" ।
ई बात सुनला पर मन्‍दिरक सिपाहीक कप्‍तान आ मुख्‍यपुरोहित सभ सोच मे पड़ि गेलाह जे ई की भेल?
एतबे मे केओ आबि कऽ कहलकनि जे , "सुनैत छी , जकरा सभ केँ अपने लोकनि जहल मे बन्‍द कयने छलहुँ से सभ एखन मन्‍दिर मे ठाढ़ भऽ कऽ लोक सभ केँ शिक्षा दऽ रहल अछि" ।
तखन मन्‍दिरक सिपाहीक कप्‍तान किछु सिपाही सभ केँ लऽ कऽ मन्‍दिर मे गेलाह आ हुनका सभ केँ लऽ अयलथिन , मुदा जबरदस्‍ती नहि , कारण हुनका सभ केँ डर छलनि जे लोक सभ कतौ पथरबाहि कऽ कऽ हमरा सभ केँ मारि नहि देअय ।
ओ सभ मसीह-दूत सभ केँ आनि कऽ महासभा मे ठाढ़ कऽ देलथिन ।
तकरबाद महापुरोहित हुनका सभ सँ पुछलथिन , "की हम सभ तोरा सभ केँ ई आज्ञा नहि देने छलिऔक जे तोँ सभ एहि नाम सँ शिक्षा देनाइ बन्‍द करै , लेकिन तोँ सभ सम्‍पूर्ण यरूशलेम केँ अपन शिक्षा सँ भरि देलेँ और ओहि आदमीक खूनक दोषी हमरा सभ केँ बनाबऽ चाहैत छेँ" ।
एहि पर पत्रुस और आन मसीह-दूत सभ उत्तर देलथिन , "हमरा सभ केँ मनुष्‍यक आज्ञा सँ बढ़ि कऽ परमेश्‍वरेक आज्ञा केँ मानबाक अछि ।
जाहि यीशु केँ अहाँ सभ क्रूस पर चढ़ा कऽ मारि देलियनि , तिनका अपना सभक पूर्वजक परमेश्‍वर जिआ देलथिन ।
हुनका परमेश्‍वर प्रभु आ उद्धारकर्ताक ऊँच पद दऽ कऽ अपन दहिना कात बैसौलथिन , जाहि सँ ओ इस्राएलक लोक केँ पश्‍चात्ताप आ हृदय-परिवर्तन करबाक वरदान देथि आ पापक क्षमा प्रदान करथि ।
एहि बात सभक गवाह हम सभ छी और पवित्र आत्‍मा सेहो छथि , जे आत्‍मा परमेश्‍वर अपन आज्ञाक पालन कयनिहार सभ केँ देने छथिन" ।
गमालिएलक सल्‍लाह ई सुनि कऽ महासभाक सदस्‍य सभ तिलमिला उठलाह आ हुनका सभ केँ जान सँ मारि देबऽ चाहलनि ।
मुदा फरिसी पंथक गमालिएल नामक एक आदमी जे धर्म-नियमक आचार्य छलाह आ सभक नजरि मे प्रतिष्‍ठित लोक छलाह से सभा मे ठाढ़ भऽ आज्ञा देलथिन जे , एकरा सभ केँ किछु कालक लेल बाहर कऽ दिऔक ।
तकरबाद ओ महासभाक सदस्‍य सभ केँ कहऽ लगलाह , "इस्राएली भाइ लोकनि , एहि लोकक संग जे किछु अहाँ सभ करऽ वला छी से सोचि-विचारि कऽ करू ।
कारण , किछु समय पहिने थियूदास नामक आदमी अपने प्रशंसा मे बहुत तरहक बात कहैत छल आ करीब चारि सय लोक ओकर बात सुनि कऽ ओकरा पाछाँ-पाछाँ चलऽ लागल मुदा ओकरा मारल गेलाक बाद ओकर चेला सभ जहाँ-तहाँ छिड़िया गेल और ओकर सभ बात समाप्‍त भऽ गेलैक ।
तकरबाद जनगणनाक समय मे गलील वासी यहूदा बहुत लोक केँ चढ़ा-बढ़ा कऽ एक क्रान्‍ति शुरू कयलक , मुदा ओहो मारल गेल आ ओकरो पाछाँ चलऽ वला लोक सभ छिड़िया गेल ।
तेँ एकरा सभक सम्‍बन्‍ध मे हमर कथन यैह अछि जे , एकरा सभ केँ किछु नहि कयल जाय , बल्‍कि छोड़ि देल जाय ।
जँ एकर सभक ई विचार आ काज मनुष्‍यक प्रेरणा सँ भऽ रहल अछि तँ अपने सँ समाप्‍त भऽ जायत ।
मुदा जँ परमेश्‍वरक प्रेरणा सँ अछि तँ अहाँ सभ एकरा सभ केँ नहि रोकि सकब , बल्‍कि एना कयला पर अहीं सभ अपने परमेश्‍वर सँ लड़निहार बनि जायब" ।
महासभाक सदस्‍य लोकनि गमालिएलक सल्‍लाह स्‍वीकार कऽ लेलनि ।
ओ सभ मसीह-दूत सभ केँ भीतर बजबा कऽ बेंत सँ पिटबौलथिन आ ई आज्ञा दऽ कऽ छोड़ि देलथिन जे यीशुक नाम लऽ कऽ किछु नहि बाज ।
मसीह-दूत सभ एहि बातक लेल आनन्‍द मनबैत महासभा सँ बहरयलाह जे परमेश्‍वर हमरा सभ केँ एहि जोगरक बुझलनि जे हम सभ यीशुक नामक कारणेँ अपमानित होइ ।
ओ सभ प्रत्‍येक दिन मन्‍दिर मे आ लोक सभक घर-घर मे जा कऽ शिक्षा दैते रहलाह और एहि शुभ समाचारक प्रचार करिते रहलाह जे यीशु उद्धारकर्ता-मसीह छथि ।
 सात सेवक ओहि समय मे जखन शिष्‍यक संख्‍या बढ़ि रहल छल तँ यूनानी भाषी यहूदी सभ इब्रानी भाषी यहूदी सभ पर कुड़बुड़ाय लागल जे सभ दिन जखन भोजन वला वस्‍तु सभ बाँटल जाइत अछि तँ यूनानी विधवा सभ पर ठीक सँ ध्‍यान नहि देल जाइत अछि ।
तखन सभ शिष्‍य केँ बारहो मसीह-दूत सभ बजा कऽ कहलथिन , "ई उचित नहि होयत जे हम सभ परमेश्‍वरक वचनक शिक्षा देनाइ छोड़ि कऽ खुअयबा-पिअयबा मे लागि जाइ ।
तेँ यौ भाइ लोकनि , अहाँ सभ अपना मे सँ सात गोटे केँ चुनि कऽ दिअ जे पवित्र आत्‍मा सँ परिपूर्ण और सच्‍चरित्र आ नीक बुद्धिक होथि ।
हम सभ हुनका सभ केँ एहि काजक भार दऽ देबनि आ अपने हम सभ प्रार्थना और परमेश्‍वरक वचनक शिक्षाक काज मे लागल रहब" ।
एहि विचार सँ सभ केओ प्रसन्‍न भेल आ ओ सभ स्‍तिफनुस जे पवित्र आत्‍मा आ विश्‍वास सँ परिपूर्ण छलाह , और फिलिपुस , प्रुखुरुस , निकानोर , तीमोन , परमिनास और अन्‍ताकिया निवासी निकुलाउस जे यहूदी धर्म स्‍वीकार कयने छलाह तिनका सभ केँ चुनलकनि ।
तकरबाद ओ सभ हुनका सातो गोटे केँ मसीह-दूत सभक सामने आनि देलकनि ।
ई सभ प्रार्थना कयलनि आ हुनका सभ पर हाथ राखि ओहि काजक लेल नियुक्‍त कयलनि ।
एहि तरहेँ परमेश्‍वरक वचन पसरैत गेल ।
यरूशलेम मे शिष्‍यक संख्‍या बहुत बढ़ि गेल और बहुत यहूदी पुरोहित सभ सेहो वचन स्‍वीकार कऽ आज्ञाकारी बनि प्रभु पर विश्‍वास कयलनि ।
स्‍तिफनुस पकड़ल गेलाह स्‍तिफनुस परमेश्‍वरक कृपा आ सामर्थ्‍य सँ परिपूर्ण भऽ लोकक बीच बड़का-बड़का अद्‌भुत काज आ चमत्‍कारपूर्ण चिन्‍ह सभ देखबैत छलाह ।
मुदा किछु यहूदी सभ हिनकर विरोध करऽ लागल ।
ओ सभ "मुक्‍त लोकक सभाघर"नामक समूहक सदस्‍य सभ , कुरेन और सिकन्‍दरिया नगर आ किलिकिया और आसिया प्रदेशक निवासी सभ छल ।
ओ सभ स्‍तिफनुस सँ वाद-विवाद करऽ लागल मुदा पवित्र आत्‍मा हिनका बाजऽ काल मे ततेक नीक बुद्धि देलथिन जे ओ सभ हिनका सामने मे नहि टिकि सकल ।
तखन ओ सभ किछु लोक केँ गुप्‍त रूप सँ चढ़ा-बढ़ा कऽ सिखौलक जे अहाँ सभ कहू जे हम सभ एकरा मूसा आ परमेश्‍वरक निन्‍दा करैत सुनलहुँ ।
एहि तरहेँ ओ सभ जनता , बूढ़-प्रतिष्‍ठित लोकनि आ धर्मशिक्षक सभ केँ बहका देलक और ओ सभ मिलि कऽ स्‍तिफनुस केँ पकड़ि लेलकनि आ धर्म-महासभाक सामने अनलकनि ।
ओ सभ झुट्ठा गवाह सभ पेश कऽ कऽ कहबौलक जे , "ई आदमी सदिखन अपना सभक पवित्र मन्‍दिर आ धर्म-नियमक विरोध मे बजैत अछि कारण हम सभ एकरा एहि तरहेँ कहैत सुनलहुँ जे , 'ई नासरतक यीशु एहि मन्‍दिर केँ ढाहि देताह और मूसा द्वारा देल गेल प्रथा सभ केँ बदलि देताह ।
' "महासभा मे बैसल लोक सभ जखन स्‍तिफनुसक दिस तकलनि तँ देखलनि जे हुनकर मुँह स्‍वर्गदूतक मुँह जकाँ देखाइ दऽ रहल अछि ।
 स्‍तिफनुसक वयान अब्राहम केँ देल परमेश्‍वरक वचनक चर्चा तखन महापुरोहित स्‍तिफनुस सँ पुछलथिन , "की ई बात सभ सत्‍य अछि"?
एहि पर स्‍तिफनुस उत्तर देलथिन , "बाबू-भैया लोकनि , हमर बात सुनू !
अपना सभक पूर्वज अब्राहम हारान नगर मे वास करऽ सँ पहिने जखन मेसोपोतामिया क्षेत्र मे रहैत छलाह तखन हुनका महिमामय परमेश्‍वर दर्शन देलथिन ।
ओ कहलथिन , 'तोँ अपन देश सँ निकलि जाह , अपन कुटुम्‍ब-परिवार केँ छोड़ि दैह और ओहि देश मे जाह जे हम तोरा देखयबह ।
' तेँ ओ कसदी जातिक लोकक देश छोड़ि कऽ हारान मे आबि कऽ बसलाह ।
हुनकर पिताक मृत्‍युक बाद परमेश्‍वर हुनका हारान नगर सँ एहि देश मे पठौलथिन जतऽ एखन अहाँ सभ रहि रहल छी ।
एतऽ परमेश्‍वर उत्तराधिकारक रूप मे हुनका एतबो जमीन अपन कहाबऽ वला नहि देलथिन जतबा पर ओ पयर टेकि सकितथि , मुदा तैयो परमेश्‍वर हुनका ई वचन देलथिन जे , 'हम ई देश तोरा आ तोरा बाद तोहर वंशक अधिकार मे कऽ देबह , ' जखन कि ओहि समय मे हुनका कोनो सन्‍तानो नहि छलनि ।
परमेश्‍वर हुनका ई बात कहलथिन , 'तोहर वंशक लोक सभ आन देश मे प्रवासी भऽ जयतह आ ओतऽ ओ सभ चारि सय वर्ष धरि गुलाम बनि कष्‍ट सहैत रहतह ।
' परमेश्‍वर फेर कहलथिन , 'जाहि राष्‍ट्रक लोक ओकरा सभ केँ गुलाम बनाओत तकरा हम दण्‍ड देबैक ।
तकरबाद ओ सभ ओहि देश सँ निकलि आओत और एही देश मे आबि कऽ हमर आराधना करत ।
'तखन परमेश्‍वर अब्राहमक संग जे विशेष सम्‍बन्‍ध स्‍थापित कयने छलाह , तकर चिन्‍ह स्‍वरूप हुनका सँ खतनाक विधि शुरू करबौलनि ।
तेँ जखन हुनकर पुत्र इसहाकक जन्‍म भेलनि तँ तकर आठम दिन मे ओ हुनकर खतना करौलनि ।
बाद मे इसहाकक पुत्र याकूबक जन्‍म भेलनि और याकूब सँ अपना सभक बारह कुल-पिता जन्‍म लेलनि ।
परमेश्‍वरक योजना—यूसुफ कालीन चर्चा "यैह कुल-पिता लोकनि अपन भाय यूसुफ सँ डाह रखैत हुनका बेचि देलनि और ओ मिस्र देश मे लऽ जायल गेलाह ।
मुदा परमेश्‍वर हुनका संग छलथिन ।
सभ कष्‍ट और विपत्ति मे ओ हुनका बचौलथिन , और हुनका नीक बुद्धि देलथिन जाहि सँ मिस्रक राजा फरओ हुनका सँ प्रसन्‍न भेलनि और हुनका मिस्र देशक प्रधानमन्‍त्री आ अपन सम्‍पूर्ण राजभवनक मुख्‍य अधिकारी बनौलथिन ।
"जखन सम्‍पूर्ण मिस्र देश आ कनान देश मे भारी रौदी पड़ल तँ अपना सभक पूर्वज लोकनि केँ बड़का कष्‍ट सहऽ पड़लनि कारण हुनका सभ लग भोजनक लेल कोनो अन्‍न नहि छलनि ।
ओहि समय मे याकूब सुनलनि जे मिस्र देश मे अन्‍न भेटि रहल अछि , तँ ओ अपना सभक कुल-पिता सभ केँ पहिल बेर मिस्र देश सँ अन्‍न किनबाक लेल पठौलथिन ।
ओ सभ फेर जखन दोसर बेर अन्‍न किनबाक लेल ओतऽ गेलाह तँ यूसुफ हुनका सभ केँ अपन परिचय दऽ कऽ ई बात प्रगट कयलनि जे हम अहाँ सभक भाय यूसुफ छी ।
तखन फरओ केँ सेहो यूसुफक परिवारक बारे मे जानकारी भेलनि ।
एकर बाद यूसुफ अपन पिता याकूब आ हुनकर सम्‍पूर्ण परिवार , अर्थात् पचहत्तरियो लोक केँ बजबा लेलथिन ।
याकूब मिस्र देश गेलाह ।
ओ और अपना सभक कुल-पिता लोकनि ओतहि मुइलाह ।
हुनका सभक लास ओतऽ सँ आनि कऽ एहि देशक शकेम नामक स्‍थान मे ओहि कबर मे राखल गेलनि जे अब्राहम हमोरक पुत्र सभ सँ पाइ दऽ कऽ किनने छलाह ।
परमेश्‍वरक योजना मे मूसाक स्‍थान "जँ-जँ ओहि वचन केँ पूर्ण होयबाक समय लगचिआइत गेल जे परमेश्‍वर अब्राहम केँ देने छलाह तँ-तँ मिस्र मे अपना सभक पूर्वजक संख्‍या बढ़ैत गेल ।
ओहि समय मे मिस्र मे एक नव राजा भेलाह जे यूसुफक सम्‍बन्‍ध मे नहि किछु जनैत छलाह ।
ओ राजा अपना सभक जाति केँ धोखा दऽ कऽ अपना सभक पूर्वज लोकनि केँ अपन-अपन बच्‍चा सभ केँ फेकि देबाक लेल विवश कऽ देलथिन जाहि सँ ओ सभ मरि जाय ।
"ओही समय मे मूसाक जन्‍म भेलनि ।
परमेश्‍वरक नजरि मे हुनकर विशेष स्‍थान छलनि ।
तीन मास धरि हुनकर पालन-पोषण अपन पिताक घर मे भेलनि ।
मुदा आरो दिन नहि नुका सकबाक कारणेँ हुनका जखन बाहर धऽ देल गेलनि तँ फरओ-राजाक बेटी हुनका पौलक और अपन पुत्र मानि कऽ पोसलक ।
एहि तरहेँ मूसा मिस्र देशक सम्‍पूर्ण शिक्षा प्राप्‍त कयलनि और ओ बात आ काज दूनू मे सामर्थी भेलाह ।
"मूसा जखन चालिस वर्षक भेलाह तखन हुनका मोन भेलनि जे हम अपन जाति-भाय इस्राएली सभ सँ भेँट-घाँट करी ।
एक दिन ओ देखलनि जे एक मिस्री लोक हुनकर जाति-भायक संग दुर्व्‍यवहार कऽ रहल अछि , तेँ ओ अपन भायक पक्ष लैत ओहि मिस्री लोकक खून कऽ कऽ तकर बदला लऽ लेलनि ।
ओ सोचैत छलाह जे हमर जाति-भाय सभ ई बात बुझि जायत जे परमेश्‍वर हमरा द्वारा ओकरा सभ केँ मुक्‍त करौताह मुदा ओ सभ एहि बात केँ नहि बुझलक ।
प्रात भेने जखन ओ फेर बहरयलाह तँ दू इस्राएली भाय केँ अपने मे लड़ाइ करैत देखलनि ।
ओ ओकरा सभ केँ मेल-मिलाप कऽ लेबाक लेल बुझौलथिन , 'सुनू , अहाँ सभ भाय-भाय छी तखन एक-दोसर केँ किएक कष्‍ट दैत छी?
' एहि बात पर ओ जे दोषी छल से मूसा केँ धकिया कऽ कहलकनि , 'अहाँ केँ के हमरा सभक हाकिम और न्‍यायाधीश बनौलक?
की जहिना अहाँ काल्‍हि ओहि मिस्री लोकक खून कयलहुँ तहिना हमरो खून कऽ देबऽ चाहैत छी?
' मूसा ई बात सुनि मिस्र देश सँ भागि कऽ मिद्यान देश मे परदेशी भऽ कऽ रहऽ लगलाह और ओतहि हुनकर दूटा बेटाक जन्‍म भेलनि ।
"चालिस वर्षक बाद सीनय पहाड़ लग निर्जन क्षेत्र मे जरैत झाड़ीक धधरा मे एक स्‍वर्गदूत मूसा केँ देखाइ देलनि ।
ई देखि हुनका बड्ड आश्‍चर्य लगलनि ।
एहि दृश्‍य केँ लग सँ देखबाक लेल जखन गेलाह तँ प्रभु हुनका कहलथिन , 'हम तोहर पूर्वजक परमेश्‍वर , अर्थात् अब्राहम , इसहाक और याकूबक परमेश्‍वर छी ।
' मूसा थर-थर काँपऽ लगलाह और हुनका ओम्‍हर देखैत रहबाक साहस नहि भेलनि ।
तखन प्रभु कहलथिन , 'तोँ अपन चप्‍पल बाहर कऽ लैह , कारण जतऽ तोँ ठाढ़ छह से पवित्र स्‍थान अछि ।
हम देखलहुँ जे मिस्र मे हमरा लोक केँ कोना सताओल जा रहल अछि , हम ओकरा सभक कुहरनाइ सुनलहुँ आ ओकरा सभ केँ मुक्‍त करयबाक लेल उतरि आयल छी ।
आब आबह !
हम तोरा मिस्र देश मे पठा रहल छिअह ।
' "ई वैह मूसा छथि जिनका ओ सभ ई कहि कऽ अस्‍वीकार कयने छलनि जे , अहाँ केँ के हाकिम आ न्‍यायाधीश बनौलक ?
हुनका परमेश्‍वर ओहि स्‍वर्गदूत द्वारा जे हुनका झाड़ी मे देखाइ देने छलनि हाकिम और मुक्‍त करौनिहार बना कऽ पठौलथिन ।
वैह आदमी मिस्र मे , लाल सागर मे आ चालिस वर्ष धरि निर्जन क्षेत्र मे चमत्‍कारपूर्ण काज आ चिन्‍ह सभ देखबैत अपन इस्राएली लोक केँ मिस्र सँ बाहर निकालि अनलनि ।
ई वैह मूसा छथि जे ओकरा सभ केँ कहलथिन , 'परमेश्‍वर तोरे सभ मे सँ हमरा सनक प्रवक्‍ता तोरा सभक लेल पठौथुन ।
' हँ , ई वैह छथि जे निर्जन क्षेत्र मे अपना सभक पूर्वजक समुदाय मे छलाह आ जिनका सँ सीनय पहाड़ पर स्‍वर्गदूत बात कयलनि ।
हुनके जीवनक वचन देल गेलनि जे ओ अपना सभ केँ प्रदान करथि ।
मूसाक संग पूर्वज सभक व्‍यवहार "मुदा अपना सभक पूर्वज सभ हुनकर बात नहि मानलनि , बल्‍कि हुनका अस्‍वीकार कयलथिन आ फेर मिस्र देश घूमि जयबाक इच्‍छा करैत छलाह ।
ओ सभ हारून केँ कहलथिन , 'अहाँ हमरा सभक लेल एहन देवता बना दिअ जे हमरा सभक मार्गदर्शन करथि , कारण ई मूसा जे हमरा सभ केँ मिस्र देश सँ निकालि कऽ अनलनि तिनका नहि जानि की भऽ गेलनि !
' ओही समय मे ओ सभ एक बच्‍छाक मुरुत बना कऽ ओकरा लग बलि-प्रदान कयलनि ।
ओ सभ अपन हाथक बनाओल मुरुतक लेल एक पैघ उत्‍सव मनौलनि ।
एहि पर परमेश्‍वर हुनका सभ केँ त्‍यागि देलथिन और आकाशक सूर्य , चन्‍द्रमा आ तारा सभक पूजा करबाक लेल छोड़ि देलथिन ।
एही सम्‍बन्‍ध मे परमेश्‍वरक प्रवक्‍ता सभक लेख मे लिखल अछि ,  'हे इस्राएली लोक सभ , की तोँ सभ निर्जन क्षेत्र मे चालिस वर्ष धरिपशु-बलि आ अन्‍य चढ़ौना सभ हमरे चढ़ौलह?
नहि , तोँ सभ मोलोक देवताक मण्‍डप केँऔर रिफान देवताक तारा सभ केँ अर्थात् मुरुत सभ केँ जकरा तोँ सभ पूजा करबाक लेल बनौने छलह तकरा सभ केँ अपना संग लऽ कऽ घुमैत छलह ।
तेँ आब हम तोरा सभ केँ बेबिलोनो सँ दूर देश मे भगा देबह ।
' परमेश्‍वरक वास-स्‍थान—मनुष्‍यक बनाओल मन्‍दिर नहि !
"निर्जन क्षेत्र मे अपना सभक पूर्वज सभ लग 'साक्षीक मण्‍डप ' छलनि ।
ओ मण्‍डप ओही नमूनाक अनुसार बनाओल गेल छल जे परमेश्‍वर मूसा केँ देखौने छलथिन आ ठीक ओहिना बनयबाक आज्ञा देने छलथिन ।
ओ मण्‍डप ओहि पुस्‍त सँ दोसर पुस्‍त मे आयल , और परमेश्‍वर जखन एहि देश मे सँ दोसर जाति सभ केँ भगा देलनि आ अपना सभक पूर्वज सभ एहि देश केँ जितलनि तँ ओ सभ यहोशूक संग ओहि मण्‍डप केँ सेहो एतऽ अनलनि ।
और ओ मण्‍डप राजा दाऊदक समय धरि एहि देश मे रहल ।
राजा दाऊद सँ परमेश्‍वर विशेष प्रसन्‍न छलाह ।
ओ परमेश्‍वर सँ प्रार्थना कयलनि , 'हे हमर पूर्वज याकूबक परमेश्‍वर , हम अहाँक निवासक लेल एक घरक निर्माण करी तकर आज्ञा हमरा दिअ ।
' मुदा परमेश्‍वरक ओहि घरक निर्माण करऽ वला हुनकर बेटा सुलेमान भेलाह ।
"परन्‍तु परम परमेश्‍वर मनुष्‍य द्वारा बनाओल घर सभ मे नहि रहैत छथि , जेना हुनकर एक प्रवक्‍ताक लेख मे अछि , 'स्‍वर्ग हमर सिंहासन अछि , और पृथ्‍वी हमर पयरक चौकी ।
प्रभु कहैत छथि , तोँ हमरा लेल केहन घर बनयबह?
हमर रहबाक स्‍थान कतऽ होयत?
की ई सभ हमरे बनाओल नहि अछि?
' वयानक सारांश—परमेश्‍वरक विरोधी अहीं सभ !
"हे जिद्दी आ अशुद्ध मोनक , कानक बहीर लोक सभ !
अहाँ सभ एकदम अपन पूर्वज सभ जकाँ छी , सदिखन पवित्र आत्‍माक विरोध करैत रहैत छी !
परमेश्‍वरक एहन एकोटा प्रवक्‍ता भेलाह , जिनका अहाँ सभक पूर्वज सभ नहि सतौलकनि?
परमेश्‍वरक धार्मिक सेवकक आगमनक सम्‍बन्‍ध मे भविष्‍यवाणी कयनिहार सभक ओ सभ खून तक कऽ देलकनि ।
और आब अहाँ सभ ओहि धार्मिक सेवक केँ पकड़बा कऽ हुनकर हत्‍या कयलहुँ ।
अहाँ सभ ओ लोक छी जकरा स्‍वर्गदूतक माध्‍यम सँ परमेश्‍वरक धर्म-नियम देल गेल मुदा अहीं सभ ओकरा नहि मानने छी" ।
स्‍तिफनुस पर पथरबाहि. manoj tagging ई बात सुनितहि ओ सभ तामसे-पित्ते हुनका पर दाँत पिसऽ लागल ।
मुदा स्‍तिफनुस पवित्र आत्‍मा सँ परिपूर्ण भऽ स्‍वर्ग दिस ताकऽ लगलाह और ओ ओतऽ परमेश्‍वरक तेज प्रकाश चमकैत आ परमेश्‍वरक दहिना कात यीशु केँ ठाढ़ देखलनि ।
ओ बाजि उठलाह , "हम स्‍वर्ग केँ खुजल आ परमेश्‍वरक दहिना कात मनुष्‍य-पुत्र यीशु केँ ठाढ़ देखि रहल छियनि" ।
एहि बात पर ओ सभ अपन कान मुनि लेलक और जोर सँ हल्‍ला करैत हुनका दिस दौड़ल आ हुनका पकड़ि कऽ घिसिअबिते शहर सँ बाहर लऽ गेल और हुनका खून कऽ देबाक लेल पाथर मारऽ लगलनि ।
गवाह सभ अपन वस्‍त्र साउल नामक युवक लग रखने छल ।
जखन ओ सभ स्‍तिफनुस केँ पाथर मारि रहल छलनि तखन ओ प्रार्थना कऽ रहल छलाह , "हे प्रभु यीशु , हमर आत्‍मा केँ ग्रहण करू" ।
ओ ठेहुन रोपि फेर जोर सँ कहलनि , "हे प्रभु , एहि पापक हिसाब एकरा सभ सँ नहि लिऔक" ।
एतबा कहलाक बाद हुनकर प्राण छुटि गेलन्‍हि ।
 साउल स्‍तिफनुसक हत्‍या सँ सहमत छल ।
विश्‍वासी मण्‍डली पर अत्‍याचार ओही दिन सँ यरूशलेमक विश्‍वासी मण्‍डली पर भयंकर अत्‍याचार शुरू भऽ गेल और मसीह-दूत सभ केँ छोड़ि आरो सभ विश्‍वासी यहूदिया आ सामरिया प्रदेश मे छिड़िया गेल ।
परमेश्‍वरक भक्‍त सभ स्‍तिफनुसक लास लऽ जा कऽ कबर मे गाड़ि देलनि और हुनका लेल बहुत शोक मनौलनि ।
एम्‍हर साउल विश्‍वासी मण्‍डली केँ नष्‍ट करबाक कोशिश कऽ रहल छल ।
ओ घर-घर मे हुलि कऽ स्‍त्रीगण और पुरुष सभ केँ पकड़ि जहल मे बन्‍द करबा दैत छल ।
सामरिया प्रदेश मे शुभ समाचारक प्रचार जे विश्‍वासी सभ छिड़िया गेल से सभ घूमि-घूमि कऽ प्रभुक वचनक प्रचार करैत छल ।
फिलिपुस सामरिया प्रदेशक एक शहर मे आबि कऽ उद्धारकर्ता-मसीहक प्रचार करऽ लगलाह ।
फिलिपुसक प्रचारक बात सुनि आ हुनका द्वारा कयल चमत्‍कार सभ देखि भीड़क सभ लोक एक चित्त भऽ कऽ हुनका कथन पर पूरा ध्‍यान देबऽ लागल ।
बहुत लोक मे सँ दुष्‍टात्‍मा सभ चिचिया-चिचिया कऽ निकलि गेल और बहुत लकवा मारल आ नाङड़ आदमी सभ स्‍वस्‍थ भऽ गेल ।
एहि सभ सँ ओहि शहरक लोक बहुत आनन्‍दित भेल ।
जादूगर सिमोन ओहि शहर मे सिमोन नामक एक जादूगर बहुत दिन सँ अपन जादू देखा कऽ सामरियाक लोक सभ केँ आश्‍चर्यित कयने छल ।
ओ अपना केँ बड्ड पैघ लोक कहैत छल , और ऊँच-नीच सभ तरहक लोक ओकर बात मानैत छल ।
ओ सभ कहैत छल जे "ई आदमी ईश्‍वरक ओहि शक्‍तिक अवतार छथि जे 'महाशक्‍ति ' कहबैत छथि" ।
लोक सभ एहि लेल ओकर बात मानैत छल जे ओ बहुत दिन सँ एकरा सभ केँ अपन जादू द्वारा प्रभावित कयने छल ।
मुदा ओ सभ जखन फिलिपुसक प्रचार सुनि यीशु मसीह आ परमेश्‍वरक राज्‍यक शुभ समाचार पर विश्‍वास कयलक तँ , पुरुष और स्‍त्रीगण , सभ केओ बपतिस्‍मा लेबऽ लागल ।
सिमोन सेहो विश्‍वास कयलक आ बपतिस्‍मा लेलक ।
ओ फिलिपुसक संगे-संग सभतरि घुमैत छल आ हुनकर अद्‌भुत चिन्‍ह और चमत्‍कारपूर्ण काज सभ देखि चकित रहि जाइत छल ।
सामरी विश्‍वासी सभ केँ पवित्र आत्‍मा यरूशलेम मे जखन मसीह-दूत सभ ई सुनलनि जे सामरिया प्रदेशक लोक सभ परमेश्‍वरक वचन स्‍वीकार कऽ लेने अछि तँ ओ सभ पत्रुस आ यूहन्‍ना केँ ओतऽ पठौलनि ।
ओ दूनू गोटे ओतऽ पहुँचि कऽ ओकरा सभक लेल प्रार्थना कयलनि जाहि सँ ओ सभ पवित्र आत्‍मा केँ प्राप्‍त करय , कारण एखन तक ओकरा सभ मे सँ ककरो पर पवित्र आत्‍मा नहि आयल छलथिन—ओ सभ मात्र प्रभु यीशु पर विश्‍वास कऽ कऽ हुनका नाम सँ बपतिस्‍मा लेने छल ।
तखन ओ दूनू गोटे ओकरा सभ पर हाथ रखलनि और ओ सभ पवित्र आत्‍मा केँ प्राप्‍त कयलक ।
सिमोनक लोभ सिमोन जखन देखलक जे ककरो शरीर पर मसीह-दूत सभ अपन हाथ रखैत छथि तँ ओकरा पवित्र आत्‍मा भेटैत छथिन तखन ओ अपन पाइ लऽ कऽ हुनका सभ लग गेल आ कहलकनि , "हमरो ई गुण दिअ जाहि सँ हम ककरो शरीर पर हाथ रखिऐक तँ ओकरा पवित्र आत्‍मा भेटैक" ।
एहि पर पत्रुस उत्तर देलथिन , "सत्‍यानाश होउ तोहर और तोरा पाइ केँ जे तोँ परमेश्‍वरक दान केँ पाइ सँ मोल लेबऽ चाहैत छेँ !
एहि काज मे तोहर कोनो हिस्‍सा वा अधिकार नहि छौक कारण परमेश्‍वरक दृष्‍टि मे तोहर मोन भ्रष्‍ट छौक ।
आब तोँ अपना एहि दुष्‍ट विचारक लेल पश्‍चात्ताप कर और प्रभु सँ क्षमा माँग ।
भऽ सकैत अछि जे ओ तोहर एहन विचार केँ क्षमा कऽ देथुन ।
हम देखैत छी जे तोँ ईर्ष्‍याक विष सँ भरल आ पाप मे जकड़ल छेँ" ।
एहि पर सिमोन कहलकनि , "अहीं सभ हमरा लेल प्रार्थना करू जाहि सँ अहाँ जेना कहलहुँ तेना हमरा संग नहि होअय" ।
पत्रुस और यूहन्‍ना प्रभु यीशुक विषय मे साक्षी दऽ कऽ आ परमेश्‍वरक वचनक प्रचार कऽ कऽ यरूशलेमक लेल फेर विदा भेलाह और रस्‍ता मे सामरिया प्रदेशक बहुतो गाम मे शुभ समाचार सुनबैत गेलाह ।
फिलिपुस आ इथियोपिया देशक एक हाकिम एम्‍हर परमेश्‍वरक एक स्‍वर्गदूत फिलिपुस केँ कहलथिन , "तोँ एतऽ सँ दक्षिण मुँहें विदा भऽ कऽ यरूशलेम सँ गाजा नगर जाय वला रस्‍ता पर जाह जे बंजरभूमि दऽ कऽ गेल अछि" ।
ई सुनि फिलिपुस विदा भऽ गेलाह ।
रस्‍ता मे हुनका इथियोपिया देशक एक हाकिम भेटलथिन जे इथियोपियाक रानी कन्‍दकीक मुख्‍य खजांची छलाह ।
ओ आराधना करबाक लेल यरूशलेम गेल छलाह , आ ओतऽ सँ घुमैत काल अपना रथ मे बैसल धर्मशास्‍त्र मे परमेश्‍वरक प्रवक्‍ता यशायाह द्वारा लिखल भाग केँ पढ़ि रहल छलाह ।
तखन पवित्र आत्‍मा फिलिपुस केँ कहलथिन , "आगाँ बढ़ि कऽ ओहि रथक संगे-संग चलह" ।
फिलिपुस दौड़ि कऽ रथ लग गेलाह और ओहि हाकिम केँ यशायाहक पुस्‍तक मे सँ पढ़ैत सुनलनि ।
तखन फिलिपुस पुछलथिन , "अहाँ जे पढ़ि रहल छी से बुझितो छी"?
ओ उत्तर देलथिन , "हम कोना बुझब जाबत केओ हमरा बुझाओत नहि"?
ई कहि कऽ ओ हुनका सँ रथ पर बैसबाक आग्रह कयलथिन ।
धर्मशास्‍त्रक जे भाग ओ पढ़ि रहल छलाह से ई छल , "वध करबाक लेल भेँड़ा जकाँ हुनका लऽ गेलनि और भेँड़ी जहिना ऊन छोपयबा काल मे शान्‍त रहैत अछि तहिना ओ शान्‍त रहलाह ।
ओ बेइज्‍जति कयल गेलाहऔर हुनका उचित न्‍याय नहि भेटलनि ।
हुनकर सन्‍तानक वर्णन कोना भऽ सकत कारण हुनकर एहि पृथ्‍वी परक जीवन केँ समाप्‍त कऽ देल गेलनि" ।
हाकिम फिलिपुस सँ पुछलथिन , "हमरा कहल जाओ—लेखक ई बात किनका विषय मे कहि रहल छथि , अपना विषय मे वा किनको दोसराक विषय मे"?
एहि पर फिलिपुस धर्मशास्‍त्रक ओही पाठ सँ शुरू कऽ कऽ हुनका यीशुक सम्‍बन्‍ध मे शुभ समाचार सुनौलथिन ।
जाइत-जाइत आगाँ रस्‍ता मे हुनका सभ केँ पानि भेटला पर हाकिम फिलिपुस केँ कहलथिन , "देखल जाओ , एतऽ पानि अछि ।
आब हम किएक नहि बपतिस्‍मा लऽ ली"?
[फिलिपुस उत्तर देलथिन , "जँ अहाँ सम्‍पूर्ण मोन सँ विश्‍वास करैत छी तँ लऽ सकैत छी" ।
ओ कहलथिन , "हम विश्‍वास करैत छी जे यीशु मसीह परमेश्‍वरक पुत्र छथि" ।
] ई कहि हाकिम रथ केँ रोकबा देलथिन और दूनू गोटे उतरि कऽ पानि मे गेलाह और फिलिपुस हुनका बपतिस्‍मा देलथिन ।
जखन ओ सभ पानि मे सँ उपर भेलाह तखन एकाएक प्रभुक आत्‍मा फिलिपुस केँ दोसर ठाम लऽ गेलथिन आ हाकिम फेर हुनका नहि देखलथिन मुदा आनन्‍दपूर्बक ओ अपन रस्‍ता पर बढ़ैत गेलाह ।
एम्‍हर फिलिपुस अपना केँ अश्‍दोद नगर मे पौलनि ।
ओतऽ सँ आगाँ बढ़ि कऽ सभ नगर मे ओ शुभ समाचारक प्रचार करैत-करैत कैसरिया पहुँचलाह ।
 साउल केँ यीशुक दर्शन साउल एखनो तक प्रभु यीशुक शिष्‍य सभ केँ धमकी दैत छल आ हुनका सभक हत्‍या करबाक फिराक मे रहैत छल ।
ओ महापुरोहित लग जा कऽ दमिश्‍कक सभाघर सभक लेल आज्ञा-पत्र मँगलक जाहि सँ जँ ओकरा दमिश्‍क मे एहि पंथ केँ मानऽ वला लोक सभ भेटैक तँ ओ ओकरा सभ केँ , चाहे स्‍त्रीगण होअय वा पुरुष , बन्‍दी बना कऽ यरूशलेम आनि सकय ।
जखन ओ दमिश्‍क नगर लग पहुँचल तँ एकाएक आकाश सँ बहुत तेज प्रकाश ओकरा चारू कात पड़ल ।
ओ जमीन पर खसि पड़ल आ ओकरा एक स्‍वर सुनाइ देलक , "हौ साउल , हौ साउल , तोँ हमरा किएक सतबैत छह"?
ओ पुछलकनि , "यौ प्रभु , अहाँ के छी"?
ओ उत्तर देलथिन , "हम यीशु छी जिनका तोँ सता रहल छह ।
आब तोँ उठि कऽ शहर मे जाह , ओतऽ तोरा कहल जयतह जे तोरा की करबाक छह" ।
साउलक संग जे लोक सभ जा रहल छल से सभ अवाक रहि गेल , कारण ओ सभ आवाज सुनलक मुदा ककरो देखलक नहि ।
साउल जमीन पर सँ उठलाह मुदा ओ जखन आँखि तकलनि तँ हुनका किछु देखाइ नहि दैत छलनि ।
तेँ ओ सभ हुनका हाथ पकड़ि कऽ दमिश्‍क शहर मे लऽ गेलनि ।
ओ तीन दिन धरि आन्‍हर रहलाह आ किछु नहि खयलनि-पिलनि ।
दमिश्‍क नगर मे साउल दमिश्‍क मे हननियाह नामक एक शिष्‍य छलाह , जिनका प्रभु यीशु दर्शन दऽ कऽ कहलथिन , "हौ हननियाह" !
ओ उत्तर देलथिन , "कहल जाओ प्रभु" ।
प्रभु आज्ञा देलथिन , "उठह , 'सोझका गली ' नामक रस्‍ता मे जा कऽ यहूदाक घर मे तरसुस निवासी साउलक खोज करह , ओ प्रार्थना कऽ रहल अछि ।
और ओकरा मोन मे एकटा दृश्‍य देखाइ पड़ल छैक जे हमरा घर मे हननियाह नामक एक आदमी अयलाह आ हमरा पर हाथ रखलनि जे हम देखि सकी" ।
हननियाह उत्तर देलथिन , "यौ प्रभु , हम एहि आदमीक बारे मे बहुत किछु सुनने छी जे कोना ओ यरूशलेम मे अहाँक चुनल लोक सभ केँ सतबैत छल आ एहूठाम अहाँक शिष्‍य सभ केँ पकड़बाक लेल मुख्‍यपुरोहित सभक आदेश-पत्र लऽ कऽ आयल अछि" ।
प्रभु उत्तर देलथिन , "तोँ जाह , ओकरा हम चुनने छी जाहि सँ ओ गैर-यहूदी , ओकर सभक राजा सभ मे आ इस्राएली लोकक बीच मे हमर नामक प्रचार करय ।
आब हम ओकरा देखयबैक जे हमर नामक कारणेँ ओकरा कतेक कष्‍ट सहऽ पड़तैक" ।
तखन हननियाह गेलाह आ ओहि घर मे प्रवेश कऽ साउल पर हाथ राखि कऽ कहलथिन , "यौ साउल भाइ , प्रभु जे अहाँ केँ रस्‍ता मे अयबा काल दर्शन देलनि , अर्थात् यीशु , सैह हमरा अहाँ लग पठौलनि जाहि सँ अहाँ फेर देखी आ पवित्र आत्‍मा सँ परिपूर्ण भऽ जाइ" ।
तखने साउलक आँखि सँ पपड़ी जकाँ किछु खसल आ ओ देखऽ लगलाह ।
ओ उठलाह और बपतिस्‍मा लेलनि ।
तकरबाद ओ किछु भोजन कयलनि आ हुनका बल भेटलनि ।
अत्‍याचारी सँ प्रचारक साउल दमिश्‍क मे शिष्‍य सभक संग किछु दिन रहलाह ।
ओ तुरत ओतुक्‍का सभाघर सभ मे जा कऽ प्रचार करऽ लगलाह जे यीशु परमेश्‍वरक पुत्र छथि ।
एहि पर सभ लोक जे हुनकर प्रचार सुनलक से अकचका कऽ बाजऽ लागल जे , "ई की भेल?
की ई वैह आदमी नहि अछि जे यरूशलेम मे एहि नाम पर विश्‍वास करऽ वला सभ केँ सतबैत छल?
और की ओ एहूठाम एहि लेल नहि आयल अछि जे यीशु केँ मानऽ वला सभ केँ पकड़ि कऽ मुख्‍यपुरोहित सभ लग लऽ जाय"?
मुदा साउल प्रचारक काज मे आओर सामर्थ्‍यवान होइत गेलाह ।
यीशुए उद्धारकर्ता-मसीह छथि तकर प्रमाण दऽ-दऽ कऽ ओ दमिश्‍क मे रहऽ वला यहूदी सभक मुँह बन्‍द कऽ दैत छलाह ।
एहि तरहेँ बहुत दिन बिति गेल ।
आब यहूदी सभ षड्‌यन्‍त्र रचऽ लागल जे साउल केँ जान सँ मारि दी ।
मुदा साउल केँ एहि बातक खबरि भऽ गेलनि ।
यहूदी सभ दिन-राति शहरक द्वारि लग पहरा दऽ कऽ हुनका मारबाक ताक मे रहैत छल ।
मुदा एम्‍हर हुनकर चेला सभ एक राति एकटा ढाकी मे हुनका बैसा कऽ शहरक देवाल पर बाटे ओहि पार उतारि देलकनि ।
ओ ओहिठाम सँ यरूशलेम चल गेलाह ।
यरूशलेम पहुँचि कऽ साउल विश्‍वासी सभ मे सम्‍मिलित होयबाक प्रयत्‍न कयलनि मुदा ओ सभ हिनका सँ डेराइत छलाह कारण हुनका सभ केँ एहि बातक विश्‍वास नहि होइत छलनि जे वास्‍तव मे ओ यीशु मसीहक शिष्‍य बनि गेल छथि ।
तखन बरनबास हुनका मसीह-दूत सभ लग लऽ गेलनि ।
ओ हुनका सभ केँ कहलथिन जे कोना साउल रस्‍ता मे प्रभु केँ देखलनि आ प्रभु कोना हिनका सँ गप्‍प कयलथिन और ई कतेक साहसक संग दमिश्‍क मे प्रभु यीशुक प्रचार कयलनि ।
एकरबाद साउल हुनका सभक संग रहऽ लगलाह ।
ओ यरूशलेम मे घूमि-फिरि कऽ निडर भऽ कऽ प्रभु यीशुक प्रचार कयलनि ।
ओ यूनानी भाषी यहूदी सभ सँ वाद-विवाद करैत छलाह मुदा ओ सभ हिनका जान सँ मारि देबाक कोशिश करऽ लागल ।
विश्‍वासी भाय सभ केँ जखन एहि बातक खबरि भेलनि तँ ओ सभ हुनका कैसरिया लऽ जा कऽ तरसुस नगरक लेल विदा कऽ देलथिन ।
तकरबाद समस्‍त यहूदिया , गलील आ सामरिया प्रदेश मे विश्‍वासी मण्‍डली केँ अत्‍याचार सँ आराम भेटल ।
प्रभुक आदर करैत आ आज्ञा मानैत मण्‍डली मजगूत होइत गेल और परमेश्‍वरक पवित्र आत्‍मा सँ प्रोत्‍साहित भऽ विश्‍वासी सभक संख्‍या बढ़ैत गेल ।
एनियास स्‍वस्‍थ भऽ गेल पत्रुस बहुत ठाम घुमैत-फिरैत लुद्दा नामक गाम मे विश्‍वासी सभ सँ भेँट करबाक लेल अयलाह ।
एहिठाम एनियास नामक एक आदमी भेटलनि जे लकवा बिमारीक कारणेँ आठ वर्ष सँ ओछायन धऽ लेने छल ।
पत्रुस ओकरा कहलथिन , "हौ एनियास , यीशु मसीह तोरा स्‍वस्‍थ करैत छथुन ।
तोँ उठह आ अपन ओछायन ठीक करह" ।
ओ तुरत ठाढ़ भऽ गेल ।
लुद्दा आ शारोनक सभ निवासी ओकरा देखलक , आ प्रभु यीशु पर विश्‍वास कयलक ।
दोरकस जिआओल गेलीह याफा नगर मे एक विश्‍वासी स्‍त्री छलीह जिनकर नाम तबीता छलनि , जकरा यूनानी भाषा मे "दोरकस", अर्थात् "हिरणी"कहल जाइत अछि ।
ओ बराबरि अनेक तरहक काज द्वारा दोसराक , आ खास कऽ गरीब सभक , सहायता करैत छलीह ।
जाहि समय मे पत्रुस लुद्दा मे छलाह ताहि समय मे ओ बिमार भेलीह आ मरि गेलीह ।
हुनकर लास केँ स्‍नान करा कऽ उपरका तल्‍ला पर कोठली मे राखि देल गेलनि ।
लुद्दा याफा सँ बेसी दूर नहि छल , आ तेँ विश्‍वासी सभ ई जानि जे पत्रुस लुद्दा मे छथि , दू आदमी केँ ई कहबाक लेल पत्रुस लग पठौलनि जे , "अहाँ एतऽ आबऽ मे देरी नहि करू" !
पत्रुस हुनका सभक संग विदा भेलाह ।
पहुँचलाक बाद लोक सभ हुनका उपरका तल्‍ला पर लऽ गेलनि ।
विधवा सभ पत्रुस केँ चारू कात सँ घेरि कऽ जे कुर्ता और अन्‍य वस्‍त्र सभ दोरकस मरऽ सँ पहिने बनौने छलीह , से सभ कानि-कानि कऽ देखाबऽ लगलथिन ।
तखन पत्रुस सभ लोक केँ घर सँ बाहर कऽ देलनि , आ अपने ठेहुनिया दऽ कऽ प्रार्थना करऽ लगलाह ।
तकरबाद ओ लास दिस घूमि कऽ कहलथिन , "तबीता , उठि जाउ" !
तबीता आँखि तकलनि आ सामने मे पत्रुस केँ देखि उठि कऽ बैसलीह ।
पत्रुस हुनका हाथ धऽ कऽ ठाढ़ कयलनि ।
तखन ओ विधवा सभ और अन्‍य विश्‍वासी सभ केँ बजा कऽ दोरकस केँ हुनका सभक जिम्‍मा मे जीवित सौंपि देलथिन ।
ई बात सम्‍पूर्ण याफा मे पसरि गेल आ बहुत लोक प्रभु पर विश्‍वास कयलक ।
पत्रुस याफा मे चमड़ाक कारोबार करऽ वला सिमोनक ओतऽ बहुत दिन धरि रहलाह ।
 रोमी कप्‍तान कुरनेलियुस केँ परमेश्‍वरक सम्‍बाद कैसरिया नगर मे कुरनेलियुस नामक एक आदमी छलाह जे रोमी सेना मे ओहि पल्‍टनक कप्‍तान छलाह जे "इटली पल्‍टन"कहबैत छल ।
ओ अपन पूरा परिवार भक्‍तिपूर्बक परमेश्‍वरक भय मानऽ वला छलाह ।
ओ गरीब सभ केँ दान दैत छलाह और परमेश्‍वर सँ नियमित रूप सँ प्रार्थना करैत छलाह ।
एक दिन बेरिआ मे , करीब तीन बजे परमेश्‍वरक एक स्‍वर्गदूत हुनका दर्शन देलथिन ।
ओ स्‍वर्गदूत केँ अपना लग अबैत स्‍पष्‍ट देखलथिन ।
स्‍वर्गदूत हुनका नाम लऽ कऽ कहलथिन , "यौ कुरनेलियुस" !
कुरनेलियुस डेराइते हुनका दिस एकटक लगा कऽ तकैत कहलथिन , "की बात , प्रभु"?
स्‍वर्गदूत उत्तर देलथिन , "अहाँक प्रार्थना और गरीब सभ केँ देल गेल दान सभ चढ़ौनाक रूप मे परमेश्‍वर लग पहुँचल अछि , और ओ अहाँ पर ध्‍यान देलनि अछि ।
आब अहाँ एना करू—किछु गोटे केँ याफा नगर मे सँ सिमोन , जकर दोसर नाम पत्रुस छैक , तकरा बजाबऽ लेल पठा दिऔक ।
ओ ओहिठाम दोसर सिमोन नामक आदमी , जे चमड़ाक कारोबार करैत अछि , आ जकर घर समुद्रक कात मे छैक , तकरा ओतऽ रहि रहल अछि" ।
स्‍वर्गदूत केँ चल गेलाक बाद , कुरनेलियुस दूटा नोकर और अपन निजि सहायक सभ मे सँ एक भक्‍त सैनिक केँ बजबौलनि ।
ओ ओकरा सभ केँ सभ बात कहि देलथिन आ याफा नगर पठौलथिन ।
पत्रुसक समक्ष आश्‍चर्यजनक दृश्‍य प्रात भेने दुपहर कऽ ओ सभ याफा नगर लग पहुँचल , आ एम्‍हर पत्रुस प्रार्थना करबाक लेल छत पर गेलाह ।
हुनका भूख लगलनि और किछु खयबाक इच्‍छा भेलनि , मुदा भानस भइए रहल छल ।
ओही समय मे हुनका सामने एक दृश्‍य प्रगट भेलनि ।
ओ स्‍वर्ग केँ खुजल और ओतऽ सँ बड़का चद्दरि जकाँ कोनो चीज , जकर चारू खूँट बान्‍हल छलैक , से नीचाँ पृथ्‍वी दिस उतारल जाइत देखलनि ।
ओहि चद्दरि मे सभ प्रकारक चौपाया जानबर , जमीन मे ससरऽ वला जीव-जन्‍तु और आकाशक चिड़ै सभ छल ।
तखन पत्रुस केँ एक आवाज सुनाइ पड़लनि जे , "पत्रुस , उठह , आ एहि मे सँ मारि कऽ खाह" !
पत्रुस उत्तर देलथिन , "नहि , नहि प्रभु !
हम कोनो अपवित्र वा अशुद्ध वस्‍तु कहियो नहि खयलहुँ" ।
एहि पर फेर आवाज आयल जे , "जाहि वस्‍तु केँ परमेश्‍वर शुद्ध ठहरौने छथिन , तकरा तोँ अशुद्ध नहि कहक" ।
ई बात तीन बेर भऽ गेल , तखन एकाएक ओ चद्दरि फेर स्‍वर्ग दिस घीचि लेल गेल ।
दृश्‍यक उद्देश्‍य पत्रुस सोचिए रहल छलाह जे एहन दृश्‍यक अर्थ की भऽ सकैत अछि , ठीक ओही समय मे कुरनेलियुसक पठाओल आदमी सभ पुछैत-पुछैत सिमोनक घर लग पहुँचल , और बाहर वला द्वारि लग ठाढ़ भऽ सोर पारि कऽ पुछलक , "की सिमोन पत्रुस नामक कोनो व्‍यक्‍ति एतऽ ठहरल छथि"?
पत्रुस एखनो ओहि दृश्‍यक सम्‍बन्‍ध मे विचार कऽ रहल छलाह कि परमेश्‍वरक आत्‍मा हुनका कहलथिन , "सिमोन !
तोरा तीन आदमी ताकि रहल छह ।
तेँ आब नीचाँ जाह आ कोनो तरहक दुबिधा मे नहि पड़ि कऽ ओकरा सभक संग जाह , कारण हमहीं ओकरा सभ केँ तोरा लग पठौने छिऐक" ।
पत्रुस नीचाँ जा कऽ ओकरा सभ केँ कहलथिन , "जिनका अहाँ सभ ताकि रहल छी , से हम छी ।
अहाँ सभ कोन काज सँ अयलहुँ"?
ओ सभ उत्तर देलकनि , "हम सभ कप्‍तान कुरनेलियुसक ओतऽ सँ अयलहुँ ।
ओ धार्मिक आ परमेश्‍वरक भय मानऽ वला लोक छथि ।
हुनका समस्‍त यहूदी जाति मे मान्‍यता छनि ।
एक पवित्र स्‍वर्गदूत हुनका आज्ञा देलथिन जे अपने केँ ओ अपना ओहिठाम बजबा कऽ अपनेक उपदेश सुनथि" ।
तखन पत्रुस ओकरा सभ केँ घरक भीतर आनि कऽ सेवा-सत्‍कार करऽ लगलथिन ।
तकर प्राते भेने पत्रुस ओकरा सभक संग विदा भेलाह , और याफा सँ किछु विश्‍वासी भाय सेहो संग गेलनि ।
एक दिनक बाद ओ सभ कैसरिया मे पहुँचि गेलाह ।
कुरनेलियुस हिनका सभक बाट तकैत छलथिन और अपन सम्‍बन्‍धी लोक आ इष्‍ट-मित्र सभ केँ बजा लेने छलाह ।
जखन पत्रुस घर मे प्रवेश करहे वला छलाह तखन कुरनेलियुस आबि कऽ हुनकर पयर पर खसि कऽ प्रणाम कयलनि ।
मुदा पत्रुस हुनका उठबैत कहलथिन , "उठू , उठू , हमहूँ मनुष्‍ये छी" !
हुनका सँ गप्‍प-सप्‍प करैत पत्रुस भीतर गेलाह , और बहुत लोक जमा भेल देखि ओकरा सभ केँ कहलथिन , "अहाँ सभ केँ बुझले अछि जे हमरा यहूदी लोकनिक धर्म-नियम गैर-यहूदी सँ सम्‍पर्क राखब वा ओकरा ओहिठाम जायब मना करैत अछि ।
मुदा परमेश्‍वर हमरा स्‍पष्‍ट कऽ देलनि जे ककरो अशुद्ध वा अछोप नहि बुझबाक चाही ।
तेँ हमरा जखन बजाओल गेल तँ बिनु कोनो आपत्ति मानैत हम चल अबैत रहलहुँ ।
आब अहाँ सभ कहू जे हमरा कोन काज सँ बजौलहुँ" ।
कुरनेलियुस उत्तर देलथिन , "चारि दिन पहिने हम एही समय मे , अर्थात् तीन बजे मे , अपना घर मे प्रार्थना कऽ रहल छलहुँ ।
एकाएक बहुत चमकैत वस्‍त्र पहिरने एक आदमी हमरा सामने मे ठाढ़ भऽ गेलाह आ कहलनि , 'कुरनेलियुस !
परमेश्‍वर अहाँक प्रार्थना सुनने छथि और अहाँक दानक काज सँ प्रसन्‍न छथि ।
अहाँ एना करू , सिमोन केँ , जकर दोसर नाम पत्रुस छैक , याफा सँ बजबा लिअ ।
ओ चमड़ाक कारोबार करऽ वला सिमोन , जकर घर समुद्रक कात मे छैक , तकरा ओतऽ ठहरल अछि ।
' तेँ हम अपने केँ तुरत बजबौलहुँ , और ई अपनेक कृपा भेल जे अपने हमरा ओहिठाम अयलहुँ ।
आब हम सभ गोटे एतऽ परमेश्‍वरक समक्ष उपस्‍थित छी , और परमेश्‍वर जे किछु कहबाक आज्ञा अपने केँ देने होथि , से सभ बात सुनबाक लेल हम सभ तैयार छी" ।
कुरनेलियुसक घर मे पत्रुसक उपदेश एहि पर पत्रुस कहऽ लगलाह , "हम आब बुझि गेलहुँ जे सत्‍ये मे परमेश्‍वर ककरो संग पक्षपात नहि करैत छथि , और जे केओ हुनकर भय मानैत छनि आ उचित काज करैत अछि चाहे ओ कोनो जातिक होअय , तकरा परमेश्‍वर स्‍वीकार करैत छथिन ।
अहाँ सभ जनैत होयब जे परमेश्‍वर इस्राएली लोकक बीच एक शुभ समाचार सुनबौलथिन ।
ओ शुभ समाचार ई अछि जे यीशु मसीह , जे सभक प्रभु छथि , तिनका द्वारा परमेश्‍वरक संग मेल-मिलाप भऽ सकैत अछि ।
अहाँ सभ इहो जनैत होयब जे यूहन्‍ना द्वारा पश्‍चात्ताप आ बपतिस्‍माक प्रचार भेलाक बाद , गलील प्रदेश सँ लऽ कऽ सम्‍पूर्ण यहूदिया प्रदेश मे की-की भेल— कोना नासरत-निवासी यीशु केँ परमेश्‍वर अपना पवित्र आत्‍मा आ सामर्थ्‍य सँ परिपूर्ण कयलथिन , आ कोना ओ सभतरि घूमि-घूमि कऽ भलाइक काज करैत छलाह और शैतान सँ पीड़ित लोक सभ केँ स्‍वस्‍थ कऽ दैत छलाह ।
ई काज सभ ओ एहि लेल कऽ सकलाह जे परमेश्‍वर हुनका संग छलथिन ।
और जतेक काज ओ यहूदिया प्रदेश आ यरूशलेम शहर मे कयलनि , तकर सभक साक्षी हम सभ छी ।
लोक सभ हुनका क्रूस पर चढ़ा कऽ मारि देलकनि , मुदा परमेश्‍वर हुनका तेसर दिन फेर जिआ देलथिन , और प्रत्‍यक्ष देखौलथिन , सभ केँ नहि , बल्‍कि ओही लोक सभ केँ जकरा ओ पहिनहि सँ गवाहक लेल चुनि लेने छलाह ।
ओ गवाह हम सभ छी आ हुनकर मृत्‍यु मे सँ जीबि उठलाक बाद हम सभ हुनका संग खयलहुँ-पिलहुँ ।
ओ हमरा सभ केँ आज्ञा देलनि जे हम सभ लोक सभक बीच ई शुभ समाचारक प्रचार करी आ गवाही दिऐक जे हुनके परमेश्‍वर सभ लोकक न्‍याय करबाक लेल नियुक्‍त कयने छथि , ओ सभ चाहे मुइल होअय वा जीवित ।
हुनके विषय मे परमेश्‍वरक सभ प्रवक्‍ता लोकनि गवाही देने छथि जे , जे केओ हुनका पर विश्‍वास करत तकरा हुनका द्वारा पापक क्षमा भेटतैक" ।
गैर-यहूदी सभ केँ सेहो परमेश्‍वरक आत्‍माक प्राप्‍ति पत्रुस जखन बाजिए रहल छलाह तखने जे सभ हुनकर ई प्रवचन सुनि रहल छल , तकरा सभ पर पवित्र आत्‍मा अयलाह ।
ओ सभ अनजान भाषा मे बाजऽ लागल और परमेश्‍वरक स्‍तुति-प्रशंसा करऽ लागल ।
यहूदी विश्‍वासी सभ जे पत्रुसक संग आयल छलाह , से सभ ई देखि चकित रहि गेलाह जे परमेश्‍वर गैर-यहूदी सभ केँ सेहो अपन पवित्र आत्‍मा प्रदान कयलनि ।
तखन पत्रुस कहलथिन , "की एकरा सभक बारे मे , जे अपने सभ जकाँ पवित्र आत्‍मा केँ प्राप्‍त कयने अछि , केओ कहि सकत जे एकरा सभ केँ बपतिस्‍मा नहि देल जाइक"?
ई कहि ओ ओकरा सभ केँ प्रभु यीशु मसीहक नाम सँ बपतिस्‍मा लेबाक आदेश देलथिन ।
तखन ओ सभ पत्रुस सँ निवेदन कयलकनि जे , अपने हमरा सभक संग किछु दिन रहल जाओ ।
 पत्रुस सँ पूछ-ताछ मसीह-दूत सभ और यहूदिया प्रदेशक आरो विश्‍वासी भाय सभ जखन सुनलनि जे गैर-यहूदी सभ सेहो परमेश्‍वरक वचन स्‍वीकार कयने अछि , तँ पत्रुस केँ यरूशलेम अयला पर यहूदी विश्‍वासी सभ हुनका पर दोष लगाबऽ लगलथिन ।
ओ सभ कहलथिन , "अहाँ गैर-यहूदी सभक घर मे प्रवेश कयलहुँ आ ओकरा सभक संग भोजनो कयलहुँ" !
तखन पत्रुस , कोना की भेल छल , से सभ बात हुनका सभ केँ शुरू सँ सुनाबऽ लगलाह ।
ओ कहलथिन , "याफा नगर मे प्रार्थना करैत काल हम ध्‍यान-मग्‍न भऽ गेलहुँ और हमरा सामने एक दृश्‍य प्रगट भेल ।
हम एक बड़का चद्दरि सनक कोनो चीज चारू खूँट सँ बान्‍हल स्‍वर्ग सँ उतारल जाइत देखलहुँ ।
ओ वस्‍तु हमरा लग आबि कऽ रूकल ।
हम जखन गौर सँ देखऽ लगलहुँ तँ ओहि मे हमरा घरैया-पशु , जंगली जानबर , जमीन मे ससरऽ वला जीव-जन्‍तु , और आकाशक चिड़ै सभ देखाइ पड़ल ।
तखन हमरा ई आवाज सुनाइ देलक , 'पत्रुस , उठह !
एहि मे सँ मारि कऽ खाह !
' मुदा हम उत्तर देलियनि जे , 'नहि नहि , प्रभु !
हम कोनो अपवित्र वा अशुद्ध वस्‍तु कहियो नहि खयने छी ।
' तखन दोसर बेर फेर स्‍वर्ग सँ आवाज सुनाइ देलक जे , 'जाहि वस्‍तु केँ परमेश्‍वर शुद्ध ठहरौने छथिन , तकरा तोँ अशुद्ध नहि कहक ।
' एहिना तीन बेर भेल , आ तकरबाद ओ सभ वस्‍तु फेर स्‍वर्ग दिस उठा लेल गेल ।
"ताही क्षण मे तीन आदमी जे हमरा बजयबाक लेल कैसरिया सँ पठाओल गेल छल , से सभ ओहि घर लग पहुँचल जतऽ हम रहैत छलहुँ ।
पवित्र आत्‍मा हमरा आदेश देलनि जे , कोनो खराब बात नहि सोचि कऽ ओकरा सभक संग जाह ।
ई छओटा विश्‍वासी भाय सेहो हमरा संग गेलाह और हम सभ ओहि आदमीक घर मे गेलहुँ जे हमरा बजबौने छलाह ।
ओ हमरा सभ केँ कहलनि जे कोना हुनका अपना घर मे स्‍वर्गदूत दर्शन देलथिन आ कहलथिन जे , 'ककरो याफा नगर पठा कऽ सिमोन जकर दोसर नाम पत्रुस छैक , तकरा बजबा लिअ ।
ओ आबि कऽ अहाँ केँ उपदेश देत जाहि द्वारा अहाँ सपरिवार उद्धार प्राप्‍त करब ।
' "हम जखन उपदेश देनाइ शुरुए कयने छलहुँ तखने पवित्र आत्‍मा हुनका सभ पर उतरि अयलाह , ठीक ओहिना जेना अपना सभ पर शुरू मे अयलाह ।
तुरत प्रभुक कहल ओ बात हमरा मोन पड़ल जे , 'यूहन्‍ना लोक केँ पानि सँ बपतिस्‍मा देलनि मुदा अहाँ सभ केँ पवित्र आत्‍मा सँ बपतिस्‍मा देल जायत ।
' जँ परमेश्‍वर हुनका सभ केँ वैह दान देलनि जे दान अपना सभ जखन प्रभु यीशु मसीह पर विश्‍वास कयलहुँ तखन अपना सभ केँ देलनि , तँ हम परमेश्‍वरक काज केँ रोकऽ वला के छी" !
ई सुनि ओ सभ सन्‍तुष्‍ट भऽ गेलाह आ परमेश्‍वरक स्‍तुति करैत बजलाह , "तखन तँ परमेश्‍वर दोसरो जाति सभ केँ सेहो अपना पापक लेल पश्‍चात्ताप आ हृदय-परिवर्तन करबाक वरदान देलथिन जाहि सँ ओहो सभ जीवन प्राप्‍त करय" !
अन्‍ताकिया मे मण्‍डलीक स्‍थापना स्‍तिफनुस केँ मारल गेलाक बाद मसीही विश्‍वासी सभ पर जखन अत्‍याचार बढ़ऽ लागल तँ ओ सभ जहाँ-तहाँ छिड़िया गेलाह आ फीनिकी प्रदेश , साइप्रस द्वीप और अन्‍ताकिया नगर तक पहुँचलाह ।
मुदा विशेष काल ओ सभ मात्र यहूदी सभक बीच शुभ समाचारक प्रचार करैत छलाह ।
परन्‍तु हुनका सभ मे सँ किछु लोक , जे साइप्रस आ कुरेनक निवासी छलाह , से सभ अन्‍ताकिया नगर जा कऽ यूनानी सभ सँ सेहो सम्‍पर्क कऽ ओकरा सभ केँ प्रभु यीशुक सम्‍बन्‍ध मे शुभ समाचार सुनाबऽ लगलथिन ।
प्रभुक शक्‍ति हुनका सभक संग छलनि , आ बहुतो लोक प्रभु पर विश्‍वास कऽ कऽ हुनकर रस्‍ता पर आबि गेलनि ।
अन्‍ताकिया मे भेल सभ बातक खबरि जखन यरूशलेमक विश्‍वासी मण्‍डली लग पहुँचल तँ ओ सभ बरनबास केँ अन्‍ताकिया पठौलनि ।
ओ विश्‍वास और पवित्र आत्‍मा सँ परिपूर्ण एक नीक लोक छलाह ।
ओहिठाम पहुँचला पर जखन ओहिठामक लोकक बीच परमेश्‍वरक कृपाक परिणाम देखलनि तँ बरनबास अति आनन्‍दित भेलाह , आ सभ केँ प्रोत्‍साहित कयलनि जे अहाँ सभ पूरा तन-मन-धन सँ प्रभुक लेल ठोस विश्‍वासक संग स्‍थिर रहू ।
एहि तरहेँ ओहिठामक बहुतो लोक प्रभु यीशु पर विश्‍वास कयलक ।
तखन बरनबास साउल केँ तकबाक लेल तरसुस नगर गेलाह ।
हुनका सँ भेँट भेला पर , ओ हुनका ओतऽ सँ अन्‍ताकिया लऽ अनलथिन ।
ओ दूनू गोटे वर्ष दिन ओतऽ मण्‍डलीक संगति मे रहलाह आ बहुत लोक केँ प्रभुक विषय मे शिक्षा देलथिन ।
ओतहि , अर्थात् अन्‍ताकिए मे , सभ सँ पहिने प्रभु यीशु मसीहक शिष्‍य सभ केँ "मसीही"कहबाक प्रथा शुरू भेल ।
ओहि समय मे यरूशलेम सँ परमेश्‍वरक किछु प्रवक्‍ता सभ अन्‍ताकिया अयलाह ।
ओहि मे सँ एक , अगबुस नामक प्रवक्‍ता उठि कऽ परमेश्‍वरक आत्‍माक प्रेरणा सँ भविष्‍यवाणी कयलनि जे सम्‍पूर्ण राज्‍य मे भयंकर रौदी पड़त ।
(ई बात सम्राट क्‍लौदियुसक शासन काल मे पूरा भेल ।
) तेँ प्रभुक शिष्‍य सभ निर्णय कयलनि जे हम सभ अपन-अपन सामर्थ्‍यक अनुसार यहूदिया प्रदेशक भाय सभक लेल किछु मदति करी ।
ओ सभ एहिना करबो कयलनि , आ बरनबास और साउलक हाथेँ अपन दान मण्‍डलीक देख-रेख कयनिहार सभ लग पठा देलथिन ।
 विश्‍वासी सभ पर राजा हेरोदक अत्‍याचार एही समय मे राजा हेरोद मण्‍डलीक किछु विश्‍वासी सभ पर अत्‍याचार करबाक लेल हुनका सभ केँ बन्‍दी बना लेलनि ।
ओ यूहन्‍नाक भाय याकूब केँ तरुआरि सँ मरबा देलनि ।
जखन ओ देखलनि जे एहि घटना सँ यहूदी सभ प्रसन्‍न भेल अछि तँ ओ पत्रुस केँ सेहो पकड़बा लेलनि ।
ई "बिनु खमीरक रोटी वला पाबनि"क समय मे भेल ।
पत्रुस केँ बन्‍दी बना कऽ जहल मे रखबा देलनि , आ चारि-चारि सैनिकक चारिटा दलक पहरा मे राखि देलनि ।
हेरोद सोचलनि जे पत्रुस केँ फसह-पाबनिक बाद जनताक सामने न्‍यायक लेल उपस्‍थित करायब ।
तँ पत्रुस जहल मे छलाह , मुदा एम्‍हर विश्‍वासी सभ पूरा मोन सँ पत्रुसक लेल परमेश्‍वर सँ प्रार्थना कऽ रहल छलाह ।
आश्‍चर्यजनक मुक्‍ति जाहि दिन राजा हेरोद पत्रुस केँ जनताक समक्ष अनबाक विचार कयने छलाह , ओहि सँ पहिलुके राति मे पत्रुस दू सैनिकक बीच , दूनू कात जिंजीर सँ बान्‍हल , सुतल छलाह ।
द्वारि लग सेहो सैनिक सभ पहरा दऽ रहल छल ।
एकाएक प्रभुक एक स्‍वर्गदूत पत्रुस लग जहल मे ठाढ़ भेलाह ।
सम्‍पूर्ण कोठली प्रकाशमय भऽ गेल ।
स्‍वर्गदूत पत्रुस केँ हिला कऽ जगौलनि आ कहलथिन , "जल्‍दी उठह" !
तुरत हिनकर दूनू हाथ सँ जिंजीर खुजि कऽ खसि पड़ल ।
स्‍वर्गदूत कहलथिन , "कपड़ा सम्‍हारि लैह , आ चप्‍पल पहिरि लैह" ।
पत्रुस ओहिना कयलनि ।
तखन स्‍वर्गदूत कहलथिन , "चद्दरि ओढ़ि लैह आ हमरा पाछाँ आबह" ।
ओ हुनका पाछाँ-पाछाँ जहल सँ बाहर अयलाह , मुदा हुनका निश्‍चित भान नहि भऽ रहल छलनि जे स्‍वर्गदूत जे कऽ रहल छथि से सही घटना अछि—हुनका होइत छलनि जे हम कोनो तरहक सपना देखि रहल छी ।
ओ सभ पहिल और दोसर पहरेदार केँ टपि कऽ लोहाक मुख्‍य फाटक लग पहुँचलाह ।
हुनका सभ केँ पहुँचतहि ओ फाटक अपने सँ खुजि गेल , और ओ सभ निकलि कऽ शहर मे प्रवेश कऽ गेलाह ।
ओ सभ जखन गलीक अन्‍त तक गेलाह तँ स्‍वर्गदूत एकाएक पत्रुस केँ छोड़ि कऽ चल गेलाह ।
तखन हिनका होश भेलनि आ बजलाह , "आब तँ निश्‍चय जानि गेलहुँ जे ठीके प्रभु अपन स्‍वर्गदूत पठा कऽ हेरोदक हाथ सँ और जे बात यहूदी सभ चाहैत छल , ताहि सभ सँ हमरा बचौलनि" ।
ई बात बुझि ओ यूहन्‍ना , जिनकर दोसर नाम मरकुस छलनि , तिनकर माय मरियमक ओतऽ गेलाह , जतऽ बहुत लोक जमा भऽ कऽ प्रार्थना कऽ रहल छलाह ।
पत्रुस बाहर सँ केबाड़ खटखटौलनि ।
एक नोकरनी , जकर नाम रोदा छलैक , से केबाड़ खोलबाक लेल आयल ।
पत्रुसक आवाज चिन्‍हि कऽ ओ ततेक खुश भेल जे बिनु केबाड़ खोलनहि ओ ई कहैत भीतर दौड़ि कऽ गेल जे , "पत्रुस बाहर छथि" !
ओ सभ ओकरा कहलथिन , "तोँ बताहि छह" !
मुदा ओ जखन बहुत जोर दऽ कऽ कहैत रहल जे वैह छथि तखन ओ सभ बजलाह , "हुनकर रक्षा करऽ वला स्‍वर्गदूत होयतनि" ।
एम्‍हर पत्रुस केबाड़ खटखटबिते रहलाह ।
ओ सभ जखन खोलि कऽ हुनका देखलथिन तँ चकित रहि गेलाह ।
पत्रुस हुनका सभ केँ शान्‍त होयबाक लेल हाथ सँ संकेत कयलनि आ कहऽ लगलथिन जे प्रभु कोना जहल सँ मुक्‍त कऽ देलनि ।
तखन कहलथिन , "ई सभ बात याकूब और दोसरो भाय सभ केँ कहि देबनि" ।
ई कहि ओ ओतऽ सँ दोसर ठाम चल गेलाह ।
प्रात भेने जहल मे पहरेदारक बीच बड़का खलबली मचि गेल जे पत्रुस की भऽ गेल?
राजा हेरोद हुनका खोजबाक हुकुम देलथिन , मुदा ओ नहि भेटलथिन ।
तेँ हेरोद सैनिक सभ सँ पूछ-ताछ कऽ कऽ ओकरा सभ केँ मृत्‍युदण्‍डक आज्ञा देलथिन ।
तखन हेरोद यहूदिया प्रदेश छोड़ि कैसरिया नगर जा कऽ रहऽ लगलाह ।
हेरोदक मृत्‍यु हेरोद सूर और सीदोनक लोक सभ पर खिसिआयल छलाह ।
तेँ ओ सभ मिलि कऽ हेरोद सँ भेँट करबाक लेल पहुँचल ।
राजभवनक मुख्‍यकर्मचारी ब्‍लास्‍तुस केँ अपना पक्ष मे कऽ कऽ हुनका माध्‍यम सँ राजा लग मेल करबाक प्रस्‍ताव रखलक , कारण ओकरा सभक भोजनक वस्‍तु हेरोदक देश सँ अबैत छलैक ।
निश्‍चित कयल दिन अयला पर राजा हेरोद राजसी वस्‍त्र पहिरने ओकरा सभक सामने सिंहासन पर बैसलाह और भाषण देलनि ।
भाषण सुनि लोक सभ जोर-जोर सँ प्रशंसा करऽ लागल जे , "ई तँ मनुष्‍य नहि , देवते बाजि रहल छथि" !
एहि पर परमेश्‍वरक स्‍वर्गदूत हेरोद केँ ओही क्षण कष्‍ट सँ पीड़ित कऽ देलथिन , कारण जे स्‍तुति-प्रशंसा परमेश्‍वर केँ देबाक चाही से ओ नहि देलथिन ।
और हुनका देह मे पिलुआ फड़ि गेलनि और ओ मरि गेलाह ।
मुदा परमेश्‍वरक वचन पसरैत गेल और लोक सभ मे ओकर प्रभाव बढ़ैत गेल ।
एम्‍हर बरनबास और साउल दान पहुँचाबऽ वला काज पूरा कऽ कऽ यरूशलेम सँ घूमि अयलाह आ अपना संग यूहन्‍ना जिनकर दोसर नाम मरकुस छलनि , तिनको लेने अयलाह ।
 बरनबास आ साउल केँ परमेश्‍वर चुनने छलाह अन्‍ताकियाक मण्‍डली मे ई सभ परमेश्‍वरक प्रवक्‍ता आ शिक्षक छलाह—बरनबास , सिमियोन , जे करिया कहबैत छलाह , कुरेन निवासी लूकियुस , मनेन , जे शासक हेरोदक संग पोसल गेल छलाह , और साउल ।
एक दिन जखन ओ सभ उपासक संग प्रभुक आराधना कऽ रहल छलाह , तखन पवित्र आत्‍मा कहलथिन , "हमर ओहि काजक लेल बरनबास और साउल केँ अलग कऽ दिअ जाहि काजक लेल हम हुनका सभ केँ चुनने छी" ।
तँ ओ सभ उपास आ प्रार्थना कऽ कऽ हुनका सभ पर हाथ राखि विदा कयलथिन ।
पौलुसक पहिल प्रचार-यात्रा साइप्रस द्वीप मे ई दूनू गोटे पवित्र आत्‍माक आदेशक अनुसार सिलूकिया चल गेलाह आ ओतऽ सँ पानि जहाज सँ साइप्रस द्वीप गेलाह ।
ओ सभ सलामिस शहर पहुँचि कऽ यहूदी सभक सभाघर सभ मे परमेश्‍वरक वचनक प्रचार कयलनि ।
हुनका सभक संग सहयोग करबाक लेल यूहन्‍ना-मरकुस सेहो छलनि ।
तखन ओ सभ पूरा द्वीपक यात्रा करैत द्वीपक दोसर कात पाफुस नगर पहुँचलाह ।
ओतऽ हुनका सभ केँ बारयीशु नामक एक यहूदी भेटलनि , जे जादूगर छल आ झूठ बाजि कऽ अपना केँ परमेश्‍वरक प्रवक्‍ता कहैत छल ।
ओ प्रदेशक राज्‍यपाल सिरगियुस-पौलुसक संगी छल ।
राज्‍यपाल सिरगियुस एक विचारशील लोक छलाह ।
ओ बरनबास आ साउल केँ अपना ओहिठाम बजबौलनि जाहि सँ ओ हुनका सभ सँ परमेश्‍वरक वचन सुनि सकथि ।
मुदा ओ जादूगर , जकर नाम यूनानी भाषा मे एलिमास छलैक , से हिनका सभक विरोध कऽ कऽ राज्‍यपाल केँ विश्‍वास करऽ सँ रोकबाक कोशिश कयलक ।
तखन साउल , जे पौलुस सेहो कहबैत छलाह , पवित्र आत्‍मा सँ परिपूर्ण भऽ जादूगर एलिमास दिस एकटक लगा कऽ तकैत कहलथिन , "हे शैतानक पुत्र !
हे सभ सत्‍कर्मक दुश्‍मन !
तोँ सभ तरहक छल-प्रपंच आ बइमानी सँ भरल छेँ !
की तोँ प्रभुक सोझ बाट केँ टेढ़ बनौनाइ कहियो नहि छोड़बेँ?
देख !
आब प्रभुक हाथ तोरा विरोध मे उठलौ अछि ।
तोँ एखन आन्‍हर भऽ जयबेँ आ किछु काल तक सूर्यक प्रकाश नहि देखबेँ" ।
तखने ओकरा आगाँ मे धुनि जकाँ बुझायल और ओकर आँखि अन्‍हरा गेलैक ।
ओ एम्‍हर-ओम्‍हर हथोड़ऽ लागल जाहि सँ केओ भेटय जे हाथ पकड़ि कऽ लऽ जाय ।
राज्‍यपाल ई घटना देखि विश्‍वास कयलनि ।
ओ प्रभुक शिक्षा सँ चकित छलाह ।
पिसिदिया अंचलक अन्‍ताकिया नगर मे तखन पौलुस और हुनकर संगी सभ पाफुस सँ पानि जहाज सँ पंफूलिया प्रदेशक पर्गा नगर गेलाह ।
ओतऽ सँ यूहन्‍ना-मरकुस हुनका सभ केँ छोड़ि कऽ यरूशलेम घूमि गेलाह ।
ई सभ पर्गा सँ आगाँ पिसिदिया अंचलक अन्‍ताकिया नगर पहुँचलाह , और विश्राम-दिन मे यहूदी सभक सभाघर मे जा कऽ बैसलाह ।
धर्म-नियम आ परमेश्‍वरक प्रवक्‍ता सभक पुस्‍तक सँ पाठ पढ़ल गेलाक बाद , सभाघरक अधिकारी लोकनि हिनका सभ लग एहि बातक कहा पठौलथिन जे , "यौ भाइ लोकनि , अहाँ सभ जँ लोक सभक प्रोत्‍साहनक लेल किछु कहऽ चाहैत छी , तँ कहू" ।
यहूदी सभक बीच पौलुसक उपदेश एहि पर पौलुस उठलाह , आ लोक सभ केँ हाथ सँ शान्‍त रहबाक संकेत करैत कहऽ लगलाह , "इस्राएली भाइ लोकनि और परमेश्‍वर मे श्रद्धा रखनिहार सभ गोटे , हमर बात सुनू !
इस्राएली जातिक परमेश्‍वर अपना सभक पूर्वज सभ केँ चुनलनि आ मिस्र देश मे प्रवास करैत काल हुनका सभक वंशक वृद्धि कयलनि ।
तखन ओ अपन महान् शक्‍ति द्वारा हुनका सभ केँ ओहि देश सँ निकालि लेलनि ।
चालिस वर्ष धरि ओ निर्जन क्षेत्र मे हुनका सभक व्‍यवहार सहन कयलनि ।
तखन ओ कनान देशक सात जाति केँ विनाश करबा कऽ ओ देश हुनका सभक अधिकार मे दऽ देलथिन ।
ई सभ काज पूरा होमऽ मे करीब वर्ष बिति गेल ।
"तहिया सँ लऽ कऽ शमूएल प्रवक्‍ताक समय धरि परमेश्‍वर हुनका सभ केँ प्रशासक सभ देलथिन ।
तखन इस्राएली लोक जखन परमेश्‍वर सँ एकटा राजा मँगलनि तँ ओ हुनका सभक लेल बिन्‍यामीन कुलक कीशक पुत्र शाउल केँ नियुक्‍त कयलनि , जे चालिस वर्ष धरि हुनका सभक राजा रहलाह ।
तखन शाउल केँ हटा कऽ परमेश्‍वर दाऊद केँ हुनका सभक राजा बना देलथिन ।
दाऊदक सम्‍बन्‍ध मे ओ ई बात कहलनि , 'यिशयक बेटा दाऊद हमर मोन पसन्‍दक लोक अछि ।
जे किछु हम चाहैत छी जे ओ करय , से सभ काज ओ करत ।
' एही आदमीक वंश मे सँ परमेश्‍वर अपन देल वचनक अनुसार इस्राएलक लेल एक उद्धारकर्ता , अर्थात्‌ यीशु केँ , उत्‍पन्‍न कयलनि ।
यीशुक अयबाक तैयारी मे यूहन्‍ना इस्राएलक सभ लोकक बीच एहि बातक प्रचार कयलनि जे , अपना पापक लेल पश्‍चात्ताप कऽ हृदय-परिवर्तन करू आ बपतिस्‍मा लिअ ।
जखन यूहन्‍ना अपन काज समाप्‍त करऽ वला छलाह तखन ओ कहलनि , 'तोँ सभ हमरा जे बुझि रहल छह , से हम नहि छी !
मुदा ओ हमरा पाछाँ आबि रहल छथि और हम तँ हुनकर चप्‍पलो फोलऽ जोगरक नहि छी ।
' "यौ भाइ लोकनि , अब्राहमक वंशज आ परमेश्‍वर पर श्रद्धा रखनिहार आरो जातिक लोक सभ , सुनू !
अपना सभ गोटेक लेल ई उद्धारक शुभ समाचार पठाओल गेल अछि !
यरूशलेमक निवासी और ओकरा सभक धर्मगुरु सभ यीशु केँ नहि चिन्‍हलकनि , आ ने परमेश्‍वरक प्रवक्‍ता सभक बात बुझलक जे प्रत्‍येक विश्राम-दिन सभाघर मे पढ़ल जाइत अछि , ओना तँ हुनका मृत्‍युदण्‍ड दऽ कऽ ओ सभ बिनु बुझने ओहि प्रवक्‍ता सभक भविष्‍यवाणी सभ पूरा कयलक ।
ओकरा सभ केँ हुनका मृत्‍युदण्‍ड देबाक लेल कोनो आधार नहि भेटलैक , मुदा तैयो पिलातुस सँ माँग कयलक जे हुनका मारिए देल जानि ।
हुनका विषय मे पहिने सँ लिखल सभ बात ओकरा सभ द्वारा पूरा भेलाक बाद ओ सभ हुनका क्रूस पर सँ उतारि कऽ कबर मे राखि देलकनि ।
मुदा परमेश्‍वर हुनका मृत्‍यु सँ जिआ देलथिन ।
और ओ बहुत दिन धरि ओहि लोक सभ केँ दर्शन दैत रहलाह जे लोक हुनका संग गलील सँ यरूशलेम आयल छलनि ।
यैह लोक सभ आब जनताक सामने हुनकर गवाह अछि ।
"हम सभ ई खुशीक खबरि अहाँ सभ केँ सुनयबाक लेल आयल छी जे , जाहि बातक वचन परमेश्‍वर अपना सभक पूर्वज सभ केँ देने रहथि से ओ यीशु केँ जिआ कऽ हुनका सभक सन्‍तानक लेल , अर्थात् अपना सभक लेल , पूरा कयलनि ।
जेना धर्मशास्‍त्रक 'भजन-संग्रह 'क दोसर भजन मे सेहो लिखल अछि , 'अहाँ हमर पुत्र छी , आइ हम अहाँ केँ उत्‍पन्‍न कयलहुँ ।
' और ई बात जे , परमेश्‍वर हुनका मृत्‍यु मे सँ जिआ देलथिन जाहि सँ ओ फेर कहियो नहि मरथि , ताहि बातक वचन ओ एहि शब्‍द मे देने रहथि , 'पवित्र और अटल आशिषक वचन जे दाऊद केँ देल गेल , से हम तोरा सभ मे पूरा करबह ।
' तहिना दोसर ठाम लिखल अछि , 'अहाँ अपन पवित्र सेवक केँ नहि सड़ऽ देब ।
' "दाऊद तँ अपन पीढ़ी मे परमेश्‍वरक उद्देश्‍य पूरा कयलनि आ मरलाह ।
ओ अपन पुरखा सभ लग कबर मे राखल गेलाह आ हुनकर शरीर सड़ि गेलनि ।
मुदा जिनका परमेश्‍वर मृत्‍यु मे सँ जिआ देलथिन , से सड़लाह नहि ।
तेँ प्रिय भाइ लोकनि , अहाँ सभ ई बात बुझि लिअ जे यीशुए द्वारा अहाँ सभ पापक क्षमा प्राप्‍त कऽ सकैत छी ।
जे केओ हुनका पर विश्‍वास करैत अछि , से सभ धार्मिक ठहराओल जाइत अछि , और पाप सँ मुक्‍त भऽ जाइत अछि ।
ई बात मूसाक धर्म-नियम द्वारा नहि भऽ सकल छल ।
एहि लेल सावधान होउ !
एना नहि होअय जे परमेश्‍वरक प्रवक्‍ता लोकनिक ई बात अहाँ सभक संग भऽ जाय—  'हे निन्‍दा कयनिहार लोक सभ !
देखह , चकित होअह आ नष्‍ट भऽ जाह !
कारण हम तोहर समय मे एहन काज कऽ रहल छी जे जँ केओ ओहि सम्‍बन्‍ध मे तोरा कहबो करतह तँ तोँ ओकर विश्‍वास नहि करबह ।
'"जखन पौलुस और बरनबास सभाघर सँ बाहर भऽ रहल छलाह तँ लोक सभ हुनका सभ सँ विनती कयलक जे अगिलो विश्राम-दिन मे एहि बात सभक सम्‍बन्‍ध मे आरो सुनबथि ।
सभा समाप्‍त भेला पर बहुतो यहूदी आ यहूदी धर्म मानऽ वला आन जातिक भक्‍त सभ पौलुस आ बरनबासक संग भऽ गेल ।
पौलुस आ बरनबास ओकरा सभ सँ बात-चीत कयलनि आ परमेश्‍वरक कृपा पर भरोसा रखने रहबाक लेल सिखौलथिन ।
शुभ समाचार ककरो लेल तीत , ककरो लेल मीठ अगिला विश्राम-दिन प्रभुक वचन सुनबाक लेल करीब सौंसे नगरक लोक जुटि गेल ।
भीड़ केँ देखि कऽ यहूदी सभ डाह सँ भरि गेल आ पौलुस केँ अपमानित करैत ओ जे बजैत छलाह तकर विरोध करऽ लागल ।
तखन पौलुस और बरनबास निर्भय भऽ कऽ ओकरा सभ केँ उत्तर देलथिन जे , "परमेश्‍वरक वचन हमरा सभ केँ पहिने अहाँ सभ केँ सुनाबऽ पड़ल ।
मुदा अहाँ सभ ओकर अस्‍वीकार कऽ रहल छी आ अपना केँ अनन्‍त जीवनक लेल योग्‍य नहि बुझैत छी ।
तेँ हम सभ आब दोसर जाति सभ केँ परमेश्‍वरक वचन सुनाबऽ जाइत छी ।
कारण एहि तरहेँ प्रभु हमरा सभ केँ ई कहि कऽ आज्ञा देने छथि ,  'हम तोरा आन जाति सभक लेल प्रकाश नियुक्‍त कयने छिअह , जे तोँ पृथ्‍वीक अन्‍तिम सीमा तक हमर उद्धार पहुँचाबह ।
'"ई बात सुनि गैर-यहूदी जातिक लोक सभ बड्ड खुश भेल आ प्रभुक वचनक प्रशंसा करऽ लागल ।
और जे सभ अनन्‍त जीवनक लेल ठहराओल गेल छल , से सभ प्रभु पर विश्‍वास कयलक ।
एहि तरहेँ प्रभुक वचन सम्‍पूर्ण क्षेत्र मे पसरि गेल ।
मुदा यहूदी सभ परमेश्‍वर केँ मानऽ वला गैर-यहूदी जातिक स्‍त्रीगण सभ केँ जे सभ धनिक वर्गक छलि आ ओहि शहरक प्रतिष्‍ठित पुरुष सभ केँ चढ़ा-बढ़ा कऽ पौलुस आ बरनबासक विरोध मे उपद्रव करबाक लेल भड़का देलक और हुनका सभ केँ ओहि क्षेत्र सँ भगा देलकनि ।
एहि पर पौलुस आ बरनबास ओकरा सभक विरोध मे चेन्‍ह स्‍वरूप पयरक गर्दा ओतहि झाड़ि लेलनि आ इकुनियुम नगर चल गेलाह ।
एम्‍हर अन्‍ताकियाक शिष्‍य सभ बहुत आनन्‍दित आ पवित्र आत्‍मा सँ परिपूर्ण छलाह ।
 इकुनियुम मे करीब वैह बात इकुनियुम मे सेहो भेल—पौलुस आ बरनबास यहूदी सभक सभाघर मे गेलाह , और एहन उपदेश देलनि जे बहुतो यहूदी और आन जातिक लोक सभ विश्‍वास कऽ लेलक ।
मुदा जे यहूदी सभ विश्‍वास नहि करऽ चाहलक , से सभ आन जातिक लोक केँ बहकाबऽ लागल आ ओकरा सभक मोन मे विश्‍वासी भाय सभक प्रति दुश्‍मनी उत्‍पन्‍न कऽ देलकैक ।
पौलुस आ बरनबास ओतऽ बहुत दिन धरि रहलाह आ निडर भऽ प्रभु यीशुक लेल प्रचार करैत रहलाह ।
प्रभु हुनका सभक माध्‍यम सँ आश्‍चर्यपूर्ण चिन्‍ह आ चमत्‍कारक काज सभ कऽ कऽ अपन कृपाक विषय मे हुनका सभक प्रचार केँ सत्‍य ठहरौलनि ।
शहरक लोक मे आब फूट पड़ि गेल—किछु लोक यहूदी सभक संग भऽ गेल , आ किछु लोक मसीह-दूत सभक संग ।
जखन आन जातिक लोक आ यहूदी सभ अपन अधिकारी सभक संग मिलि कऽ हिनका सभ केँ अपमानित करबाक आ पथरबाहि कऽ मारि देबाक लेल नियारलक , तँ ई बात हिनको सभ केँ बुझऽ मे आबि गेलनि , आ तुरत लुकाउनिया क्षेत्रक लुस्‍त्रा और दरबे नगर मे भागि गेलाह ।
ओ सभ ओहि नगर सभ मे आ लग-पासक देहात मे शुभ समाचारक प्रचार करैत रहलाह ।
लुस्‍त्रा आ दरबे नगर सभ मे लुस्‍त्रा नगर मे एक लोथ आदमी बैसल छल ।
ओ जन्‍मे सँ लोथ छल आ कहियो चलल नहि छल ।
ई आदमी पौलुसक प्रवचन सुनि रहल छल ।
पौलुस ओकरा टकटकी लगा कऽ देखलथिन आ ई देखि जे ओकरा ई विश्‍वास छैक जे हम स्‍वस्‍थ भऽ सकैत छी , ओ जोर सँ ओहि आदमी केँ कहलथिन , "अपन पयर पर सोझ भऽ कऽ ठाढ़ होउ" !
एहि पर ओ छरपि कऽ ठाढ़ भेल आ चलऽ-फिरऽ लागल ।
भीड़क लोक सभ जखन देखलक जे पौलुस की कयलनि , तँ ओ सभ लुकाउनियाक भाषा मे जोर-जोर सँ बाजि कऽ कहऽ लागल , "देवता सभ मनुष्‍य बनि कऽ हमरा सभक बीच अयलाह अछि" !
बरनबास केँ ओ सभ "ज्‍यूस-देवता"सँ सम्‍बोधन करऽ लगलनि , आ पौलुस केँ "हिरमेस-देवता , "कारण पौलुस मुख्‍य बाजऽ वला छलाह ।
ज्‍यूस-देवताक पुजारी , जकर मन्‍दिर शहर सँ बाहर छल , से बड़का भीड़क संग हुनका सभ लग पशु-बलि चढ़यबाक लेल बड़द आ फूलक माला सभ लऽ कऽ शहरक प्रवेश-द्वारि लग आयल ।
मुदा बरनबास आ पौलुस ई सुनि कऽ विरोध स्‍वरूप अपन वस्‍त्र फाड़लनि आ ओहि भीड़ मे दौड़ि कऽ गेलाह आ ओकरा सभ केँ जोर सँ कहऽ लगलाह , "अहाँ सभ ई की कऽ रहल छी? !
हमहूँ सभ अहीं सभ जकाँ मनुष्‍ये छी !
हम सभ अहाँ सभ केँ ई शुभ समाचार सुनयबाक लेल आयल छी जे अहाँ सभ निरर्थक मुरुतक पूजा-पाठ कयनाइ छोड़ि कऽ जीवित परमेश्‍वर जे आकाश , पृथ्‍वी , समुद्र और ओहि मे जे किछु अछि , तकर सभक रचना कयने छथि , तिनका पर विश्‍वास करू ।
प्राचीन समय मे ओ सभ जाति केँ अपना-अपना रस्‍ता पर चलऽ देलनि , तैयो ओ अपना भलाइक काज द्वारा मनुष्‍य जाति केँ अपना बारे मे साक्षी दैत रहलाह—ओ अहाँ सभ केँ आकाश सँ वर्षा आ ठीक समय पर उपजा दैत छथि ।
अहाँ सभ केँ भोजनक वस्‍तु सँ तृप्‍त करैत छथि और अहाँ सभक मोन केँ हर्षित करैत छथि" ।
ई सभ बात कहलाक बादो ओ सभ ओकरा सभ केँ बहुत मुश्‍किल सँ मना सकलाह जे हमरा सभ लग बलि नहि चढ़ाउ ।
तखन अन्‍ताकिया और इकुनियुम सँ यहूदी सभ आयल और जनता केँ अपना पक्ष मे कऽ कऽ पौलुस पर पथरबाहि कयलक , आ हुनका मरल बुझि कऽ शहर सँ बाहर घिसिआ कऽ धऽ अयलनि ।
मुदा शिष्‍य सभ जखन हुनका चारू कात जमा भेलनि तँ हुनका होश अयलनि और ओ उठि कऽ शहर मे गेलाह ।
प्रात भेने ओ बरनबासक संग दरबे नगर चल गेलाह ।
प्रचार-यात्राक समाप्‍ति ओहू नगर मे ओ सभ शुभ समाचारक प्रचार कयलनि , और बहुत शिष्‍य सभ बना कऽ लुस्‍त्रा , इकुनियुम आ अन्‍ताकिया नगर घूमि अयलाह ।
एहि नगर सभ मे ओ सभ शिष्‍य सभक हिम्‍मत बढ़बैत ओकरा सभ केँ विश्‍वास मे स्‍थिर रहबाक लेल प्रोत्‍साहित करैत छलाह , और कहैत छलाह जे "परमेश्‍वरक राज्‍य मे प्रवेश करबाक लेल अपना सभ केँ बहुत कष्‍ट सहऽ पड़त" ।
ओ सभ शिष्‍य सभक लेल प्रत्‍येक मण्‍डली मे देख-रेख कयनिहार सभ केँ नियुक्‍त कयलथिन और उपास आ प्रार्थना कऽ कऽ प्रभु यीशु , जिनका पर ओ सभ विश्‍वास रखने छलाह , तिनका हाथ मे सौंपि देलथिन ।
ओतऽ सँ पौलुस आ बरनबास पिसिदिया अंचल दऽ कऽ पंफूलिया प्रदेश मे अयलाह ।
ओहि अंचलक पर्गा नगर मे शुभ समाचार सुना कऽ अतालिया नगर अयलाह ।
ओतऽ सँ ओ सभ पानि जहाज सँ सीरिया प्रदेशक अन्‍ताकिया नगर मे घूमि अयलाह , जतऽ विश्‍वासी भाय सभ हुनका सभ केँ परमेश्‍वरक जिम्‍मा मे ओहि काजक लेल सौंपि देने छलनि , जाहि काज केँ ओ सभ आब पूरा कऽ लेने छलाह ।
ओ सभ ओहिठाम पहुँचि कऽ मण्‍डली केँ जमा कऽ कऽ सुनौलनि जे परमेश्‍वर हुनका सभक द्वारा केहन-केहन काज कयलनि , आ कोना परमेश्‍वर गैर-यहूदी लोकक लेल विश्‍वासक द्वारि खोलि देलनि ।
ओ सभ अन्‍ताकिया मे शिष्‍य सभक संग बहुत दिन धरि रहलाह ।
 अन्‍ताकिया मे विवाद तखन किछु लोक यहूदिया प्रदेश सँ अन्‍ताकिया मे आबि कऽ विश्‍वासी भाय सभ केँ एहि तरहेँ सिखाबऽ लागल जे , "जाबत धरि अहाँ सभ मूसाक प्रथाक अनुसार अपना शरीर मे खतनाक चेन्‍ह नहि कऽ लेब , ताबत धरि अहाँ सभक उद्धार नहि भऽ सकत" ।
एहि विषय पर ओकरा सभक संग पौलुस आ बरनबास केँ बहुत झगड़ा आ वाद-विवाद भऽ गेलनि ।
अन्‍त मे ई निश्‍चय कयल गेल जे पौलुस , बरनबास आ ओहिठामक आरो किछु विश्‍वासी भाय सभ यरूशलेम जाथि आ एहि प्रश्‍नक विषय मे ओतऽ मसीह-दूत सभ और मण्‍डलीक देख-रेख कयनिहार लोकनिक संग बात करथि ।
अन्‍ताकियाक मण्‍डली हुनका सभ केँ विदा कयलकनि ।
ओ सभ फीनिकी आ सामरिया प्रदेश दऽ कऽ गेलाह आ ओहिठामक विश्‍वासी भाय सभ केँ ई खबरि सुनौलनि जे कोना गैर-यहूदी लोक सभ सेहो विश्‍वास कयलनि , जकरा सुनि कऽ सभ विश्‍वासी भाय अति आनन्‍दित भेलाह ।
पौलुस आ बरनबास जखन यरूशलेम पहुँचलाह तँ ओहिठामक मण्‍डली , मसीह-दूत आ मण्‍डलीक देख-रेख कयनिहार सभ हुनका सभक स्‍वागत कयलथिन ।
तखन पौलुस आ बरनबास हुनका सभ केँ सुनाबऽ लगलाह जे परमेश्‍वर हुनका सभक माध्‍यम सँ केहन-केहन काज सभ कयलनि ।
एहि पर फरिसी दलक किछु लोक , जे विश्‍वासी भऽ गेल छल , से सभ उठि कऽ कहऽ लागल , "अन्‍यजातिक विश्‍वासी सभ केँ खतना करौनाइ जरूरी अछि , और ओकरा सभ केँ आज्ञा देल जाय जे ओ सभ मूसाक धर्म-नियमक पालन करय" ।
यरूशलेमक सभा द्वारा विवादक निर्णय एहि बातक सम्‍बन्‍ध मे विचार-विमर्श करबाक लेल , मसीह-दूत आ मण्‍डलीक देख-रेख कयनिहार लोकनि एक ठाम जमा भेलाह ।
बहुत काल धरि घमर्थन भेलाक बाद , पत्रुस उठि कऽ कहलनि , "यौ भाइ लोकनि , अहाँ सभ केँ बुझल अछि जे बहुत दिन पहिने परमेश्‍वर अहाँ सभ मे सँ हमरा एहि लेल चुनलनि जे गैर-यहूदी लोक सभ हमरा मुँह सँ शुभ समाचार सुनय आ विश्‍वास करय ।
मोनक बात बुझऽ वला परमेश्‍वर अपना सभ जकाँ ओकरो सभ केँ अपन पवित्र आत्‍मा प्रदान कऽ कऽ एहि बातक प्रमाण देलनि जे ओकरा सभ केँ ओ स्‍वीकार कयलनि ।
अपना सभ और ओकरा सभ मे ओ कोनो भेद नहि रखलनि—ओ ओकरा सभक मोन विश्‍वासेक द्वारा शुद्ध कयलनि ।
तेँ अहाँ सभ आब किएक विश्‍वासी सभक कान्‍ह पर एहन जुआ लादि कऽ परमेश्‍वर केँ जँचैत छियनि , जकरा ने अपना सभ आ ने अपना सभक पूर्वज लोकनि खीचि सकलाह?
नहि !
अपना सभक विश्‍वास अछि जे अपना सभक उद्धार प्रभु यीशुक कृपेक कारणेँ भेल अछि—जेना ओकरा सभक तेना अपनो सभक" ।
ई बात सुनि कऽ सभाक सभ लोक चुप भऽ गेलाह , और पौलुस आ बरनबासक बात सुनऽ लगलाह जे परमेश्‍वर हुनका सभक द्वारा केहन-केहन आश्‍चर्यपूर्ण चिन्‍ह आ चमत्‍कार सभ गैर-यहूदी लोक सभक बीच कयलनि ।
हुनका सभक बात जखन समाप्‍त भेलनि तखन याकूब बजलाह , "यौ भाइ लोकनि , हमर बात सुनू !
परमेश्‍वर कोना शुरू मे दोसरो जाति सभ पर दया कऽ कऽ ओकरा सभ केँ अपन लोक बना लेलनि , तकरा सम्‍बन्‍ध मे सिमोन एखने कहलनि , आ हिनकर ई बात परमेश्‍वरक प्रवक्‍ता लोकनिक बात सँ सेहो मिलैत अछि , जेना लिखल अछि , 'एकरा बाद हम घूमि कऽ आयब , आ दाऊदक खसल घर केँ फेर उठायब ।
ओकर ढहलाहा भाग केँ फेर बनायब , ओकर पुनः निर्माण करब , जाहि सँ बाँकी सभ लोक सेहो हमरा ताकय , अर्थात् दोसर जातिक ओ लोक सभ , जकरा सभ केँ हम एहि लेल बजौलहुँ जे ओ सभ हमर बनय ।
ई बात कहऽ वला हम ओ परमेश्‍वर छी जे प्राचीन काल सँ एहि बात केँ स्‍पष्‍ट करैत आयल छी ।
' "एहि लेल दोसर जातिक लोक सभ जे अपना बाट केँ छोड़ि कऽ परमेश्‍वर लग आबि रहल अछि , तकरा सभक लेल अपना सभ कठिनाइ नहि उत्‍पन्‍न करी , से हमर विचार अछि ।
तेँ ओकरा सभ केँ लिखि पठा देल जाय जे ओ सभ एहि बात सभ सँ बाँचल रहथु—मूर्ति पर चढ़यबाक कारणेँ अशुद्ध भेल वस्‍तु सभ सँ , अनैतिक शारीरिक सम्‍बन्‍ध सँ , कण्‍ठ दबा कऽ मारल अर्थात् , बिनु खून बहा कऽ मारल पशुक माँसु सँ आ खूनक खान-पान सँ ।
कारण , प्राचीन काल सँ तँ मूसाक धर्म-नियमक प्रचार नगर-नगर मे कयल जाइत अछि , आ हुनकर लेख प्रत्‍येक विश्राम-दिन सभाघर सभ मे पढ़ल जाइत अछि" ।
निर्णय पठाओल गेल तखन मसीह-दूत सभ आ मण्‍डलीक देख-रेख कयनिहार लोकनि पूरा मण्‍डलीक संग मिलि कऽ निर्णय कयलनि जे अपना सभ मे सँ किछु गोटे केँ चुनि कऽ पौलुस आ बरनबासक संग अन्‍ताकिया पठाबी ।
तँ यहूदा , जिनकर दोसर नाम बरसब्‍बा छलनि , आ सिलास केँ ओ सभ चुनलनि ।
हुनका सभ केँ विश्‍वासी भाय सभ विशेष मानैत छलनि ।
हुनके सभक हाथेँ ओ सभ ई चिट्ठी पठौलनि—प्रिय अन्‍ताकिया , सीरिया आ किलिकियाक निवासी गैर यहूदी विश्‍वासी भाय सभ , अहाँ सभ केँ मसीह-दूत आ यरूशलेमक मण्‍डलीक देख-रेख कयनिहार अहाँ सभक भाय लोकनिक दिस सँ नमस्‍कार ।
हमरा सभ केँ सुनबा मे आयल अछि जे हमरा सभ मे सँ किछु गोटे अहाँ सभक ओहिठाम जा कऽ अपना बात द्वारा दुःख देने अछि ।
हम सभ ओकरा सभ केँ एहि तरहक कोनो आदेश नहि देने छलिऐक ।
तेँ हम सभ एक ठाम जमा भऽ कऽ सभक सहमति सँ दू आदमी केँ अहाँ सभ लग पठयबाक निर्णय कयलहुँ ।
हमरा सभक प्रिय मित्र पौलुस आ बरनबास , जिनकर जान अपना सभक प्रभु यीशु मसीहक नामक कारणेँ जाय लागल छलनि , तिनका सभक संग हम सभ एहि दूनू भाय यहूदा आ सिलास केँ अहाँ सभ लग पठा रहल छी ।
ओ सभ अपन मुँहो सँ यैह बात कहि देताह जे एहि पत्र मे लिखल अछि ।
पवित्र आत्‍मा केँ आ हमरा सभ केँ ई उचित बुझायल जे निम्‍नलिखित आवश्‍यक बात सभ केँ छोड़ि कऽ आरो कोनो बातक बोझ अहाँ सभ पर नहि लादी— मूर्ति पर चढ़ाओल खयबाक वस्‍तु सँ , खूनक खान-पान सँ , कण्‍ठ दबा कऽ मारल अर्थात् बिनु खून बहा कऽ मारल पशुक माँसु सँ , आ अनैतिक शारीरिक सम्‍बन्‍ध सँ बँचू ।
एहि बात सभ सँ दूर रहला सँ अहाँ सभक भलाइ होयत ।
शेष शुभ ।
हुनका सभ केँ मण्‍डलीक लोक विदा कयलकनि , आ ओ सभ अन्‍ताकिया गेलाह ।
ओतऽ पहुँचि कऽ ओ सभ मण्‍डलीक लोक केँ बजा कऽ चिट्ठी देलथिन ।
ओ सभ चिट्ठी पढ़ि प्रोत्‍साहनक एहन बात सँ अति आनन्‍दित भेलाह ।
यहूदा आ सिलास , जे स्‍वयं परमेश्‍वरक प्रवक्‍ता छलाह , विभिन्‍न तरहक बात सँ विश्‍वासी भाय सभ केँ विश्‍वास मे मजगूत आ प्रोत्‍साहित कयलथिन ।
यहूदा आ सिलास किछु दिन धरि अन्‍ताकिया मे रहलाह ।
तकरबाद विश्‍वासी भाय सभ हुनका सभ केँ आशीर्वाद दऽ कऽ , तिनका सभ लग विदा कऽ देलथिन जे सभ हुनका सभ केँ पठौने छलथिन ।
[मुदा सिलास ओहीठाम रहबाक निर्णय कयलनि ।
]पौलुस आ बरनबास अन्‍ताकिया मे रहि गेलाह , जतऽ ओ सभ , आ दोसरो बहुत गोटे , प्रभुक वचनक शिक्षा दैत रहलाह आ शुभ समाचार सुनबैत रहलाह ।
पौलुसक दोसर प्रचार-यात्रा पौलुस आ बरनबास मे मतभिन्‍नता किछु समय बितला पर पौलुस बरनबास केँ कहलथिन , "चलू !
जाहि-जाहि नगर मे अपना सभ प्रभुक वचनक प्रचार कयने छी , ताहि-ताहि ठाम जा कऽ देखी जे ओतुक्‍का विश्‍वासी भाय सभ केहन छथि" ।
बरनबास यूहन्‍ना केँ , जिनकर दोसर नाम मरकुस छलनि , सेहो संग लऽ जाय चाहैत छलाह , मुदा पौलुस केँ ई बात उपयुक्‍त नहि बुझि पड़लनि जे , जे आदमी हुनका सभ केँ पंफूलिया प्रदेश मे छोड़ि देने छलनि आ जे हुनका सभक काज मे संग नहि देबऽ चाहलक , तकरा अपना संग मे लऽ जाइ ।
एहि पर हुनका दूनू गोटे मे बहुत बड़का मतभेद भऽ गेलनि , और अन्‍त मे ओ सभ एक-दोसर सँ अलग भऽ गेलाह ।
बरनबास मरकुस केँ अपना संग लऽ पानि जहाज सँ साइप्रस द्वीप चल गेलाह ।
पौलुस सिलास केँ चुनलनि ।
अन्‍ताकियाक भाय सभ हुनका सभ केँ प्रभुक कृपा पर सौंपि विदा कयलथिन ।
ओ सभ सीरिया आ किलिकिया प्रदेश मे घूमि-घूमि कऽ ओहिठामक मण्‍डली सभ केँ विश्‍वास मे मजगूत करैत आगाँ बढ़ैत गेलाह ।
 पौलुस तिमुथियुस केँ संग लेलनि ओ सभ दरबे आ लुस्‍त्रा नगर पहुँचलाह ।
ओतऽ तिमुथियुस नामक एक शिष्‍य छलाह , जिनकर माय प्रभु यीशु पर विश्‍वास कयनिहारि यहूदी जातिक छलीह , मुदा हुनकर पिता यूनानी छलनि ।
लुस्‍त्रा आ इकुनियुम नगर मे रहऽ वला विश्‍वासी भाय सभ हुनका नीक लोक कहैत छल ।
पौलुस हुनका अपना संग लऽ जाय चाहलनि , तेँ ओहिठामक यहूदी सभक कारणेँ ओ हुनकर खतना करबौलनि , कारण सभ केओ जनैत छल जे हुनकर पिता यहूदी नहि , बल्‍कि यूनानी अछि ।
तखन पौलुस , सिलास आ तिमुथियुस शहर-शहर मे घूमि-घूमि कऽ विश्‍वासी सभ केँ ओ नियम आ निर्णय सभ सुना देलथिन आ पालन करबाक लेल सिखौलथिन , जे निर्णय मसीह-दूत सभ आ मण्‍डलीक देख-रेख कयनिहार लोकनि यरूशलेम मे कयने छलाह ।
एहि तरहेँ मण्‍डली सभक लोक सभ अपना विश्‍वास मे मजगूत होइत गेल , आ संख्‍या मे दिनानुदिन बढ़ैत गेल ।
प्रचार-काज मे परमेश्‍वरक अगुआइ पौलुस आ हुनकर संगी सभ फ्रूगिया आ गलातिया प्रदेश दऽ कऽ गेलाह , कारण पवित्र आत्‍मा हुनका सभ केँ प्रभुक वचन सुनयबाक लेल आसिया प्रदेश मे जयबाक आज्ञा नहि देलथिन ।
जखन ओ सभ मीसिया क्षेत्र आ बितूनिया प्रदेशक सीमा पर पहुँचलाह , तँ बितूनिया प्रदेश मे जयबाक कोशिश कयलनि , मुदा यीशुक आत्‍मा हुनका सभ केँ ओतऽ नहि जाय देलथिन ।
तेँ ओ सभ मीसिया दऽ कऽ त्रोआस नगर गेलाह ।
ओही राति पौलुस प्रभुक दिस सँ एक सपना देखलनि , जाहि मे मकिदुनिया निवासी एक आदमी ठाढ़ भेल एहि तरहेँ निवेदन करैत छलनि जे , "एहि पार मकिदुनिया प्रदेश मे आउ आ हमरा सभक मदति करू" !
पौलुस केँ एहि तरहक सपना देखलाक बाद , हम सभ तुरत्ते मकिदुनियाक लेल विदा होयबाक तैयारी करऽ लगलहुँ , ई बुझि जे परमेश्‍वरे ओकरा सभक बीच शुभ समाचार सुनयबाक लेल हमरा सभ केँ आदेश देलनि अछि ।
त्रोआस नगर सँ पानि जहाज सँ हम सभ सोझे समुत्राके द्वीप तक गेलहुँ , आ दोसर दिन नियापुलस नगर तक ।
ओतऽ सँ मकिदुनिया प्रदेशक फिलिप्‍पी नगर गेलहुँ , जे जिलाक प्रमुख शहर अछि आ रोमी सरकार द्वारा निर्माण कयल गेल अछि ।
ओतऽ हम सभ बहुत दिन धरि रहलहुँ ।
एक व्‍यापारी स्‍त्रीक विश्‍वास हम सभ विश्राम-दिन मे शहरक बाहर नदीक कछेर दिस गेलहुँ ई सोचि कऽ जे , ओतऽ कोनो ठाम होयत जतऽ लोक प्रार्थना करबाक लेल जमा होइत अछि ।
ओहिठाम पहुँचि कऽ हम सभ बैसि गेलहुँ , आ ओतऽ जमा भेल स्‍त्रीगण सभ सँ बात-चीत करऽ लगलहुँ ।
ओहि मे थूआतीरा नगरक एक लुदिया नामक स्‍त्री रहथि जे किमती रंगीन कपड़ाक व्‍यापार करैत छलीह ।
ओ परमेश्‍वर केँ माननिहारि छलीह आ हमरा सभक बात सुनि रहल छलीह ।
प्रभु हुनका मोनक द्वारि खोललनि जाहि सँ ओ पौलुसक बात पर ध्‍यान दऽ कऽ विश्‍वास करथि ।
ओ पूरा परिवारक संग बपतिस्‍मा लेलनि आ हमरा सभ सँ आग्रह कयलनि जे , "अपने लोकनि जँ बुझैत छी जे हम वास्‍तव मे प्रभु पर विश्‍वास कयलहुँ तँ हमरा ओतऽ चलि कऽ रहल जाओ" ।
एना कहि ओ हमरा सभ केँ बाध्‍य कऽ देलनि जे हम सभ हुनका ओतऽ जाइ ।
पौलुस आ सिलास हड़ी मे ठोकल गेलाह एक दिन हम सभ जखन प्रार्थना करऽ वला स्‍थान पर जा रहल छलहुँ तँ रस्‍ता मे एक गुलाम बच्‍ची हमरा सभ केँ भेटल , जकरा मे भविष्‍यक बात कहऽ वला दुष्‍टात्‍मा छलैक ।
ओ लोक सभ केँ भाग्‍यक बात सभ कहि कऽ अपना मालिक सभक लेल बहुत पाइ कमाइत छल ।
ओ पौलुस आ हमरा सभक पाछाँ-पाछाँ आबि कऽ चिचियाय लागल , "ई सभ परम परमेश्‍वरक सेवक छथि और अहाँ सभ केँ उद्धारक बाटक विषय मे सुना रहल छथि" ।
ओ बहुत दिन धरि एहिना करैत रहल ।
अन्‍त मे पौलुस एक दिन तंग भऽ कऽ ओकरा दिस तकैत ओहि दुष्‍टात्‍मा केँ कहलथिन , "हम तोरा यीशु मसीहक नाम सँ आज्ञा दैत छिऔ जे तोँ एकरा मे सँ निकल" !
तखने ओ दुष्‍टात्‍मा ओहि बच्‍ची मे सँ निकलि गेल ।
जखन बच्‍चीक मालिक सभ देखलक जे ओकर सभक कमाइक बाट समाप्‍त भऽ गेल , तखन ओ सभ पौलुस आ सिलास केँ पकड़ि कऽ शहरक चौक तक अधिकारी सभक सामने घिसिअबैत अनलकनि ।
ओ सभ हुनका सभ केँ रोमी न्‍यायाधीश सभक समक्ष ठाढ़ कऽ कऽ कहलक , "ई सभ यहूदी अछि ।
ई सभ हमरा सभक शहर मे उपद्रव मचा रहल अछि , आ एहन-एहन प्रथाक प्रचार कऽ रहल अछि जकरा स्‍वीकार कयनाइ वा पालन कयनाइ अपना सभक लेल जे रोमी छी , कानूनक दृष्‍टिकोण सँ मना अछि" ।
एहि पर ओकरा सभक संग भीड़क लोक सभ सेहो पौलुस आ सिलासक विरोध करऽ लागल ।
तखन न्‍यायाधीश सिपाही सभ केँ ई आदेश देलनि जे हुनका सभ केँ कपड़ा उतारि कऽ लाठी मारल जाय ।
हुनका सभ केँ बहुत पिटलाक बाद जहल मे राखि देलकनि ।
जहलक हाकिम केँ आज्ञा देल गेलैक जे , एकरा सभ केँ जहल मे नीक सँ बन्‍द करू ।
ई आदेश पाबि जहलक हाकिम हुनका सभ केँ भीतरका कोठली मे लऽ गेलनि आ हड़ी मे ठोकि देलकनि ।
प्रभुक सामर्थ्‍य कैद नहि करीब दुपहर राति कऽ पौलुस आ सिलास प्रार्थना कऽ रहल छलाह आ परमेश्‍वरक स्‍तुति मे गीत गाबि रहल छलाह ।
हुनका सभक प्रार्थना आ गीत दोसरो कैदी सभ सुनि रहल छलनि ।
एकाएक बड़का भूकम्‍‍प भेल आ जहलक न्‍योओ तक हिलि गेल ।
तुरत्ते सभ केबाड़ खुजि गेल आ सभ कैदी बन्‍हन-मुक्‍त भऽ गेल ।
जहलक हाकिमक निन्‍द टुटलैक , आ ओ जखन देखलक जे जहलक केबाड़ सभ खुजल अछि तँ सोचलक जे कैदी सभ भागि गेल ।
तेँ ओ अपन तरुआरि खीचि कऽ आत्‍महत्‍या करऽ लागल , मुदा तखने पौलुस जोर सँ सोर पारि कऽ कहलथिन , "रूकू रूकू !
अपना केँ किछु नहि करू ।
हम सभ केओ छीहे" !
ई सुनिते हाकिम इजोत मँगबा कऽ दौड़ैत भीतर अयलाह आ थर-थर कँपैत पौलुस आ सिलासक पयर पर खसलाह ।
ओ हुनका सभ केँ बाहर आनि कऽ कहलथिन , "यौ सरकार !
अपने लोकनि हमरा ई कहू जे उद्धार पयबाक लेल हम की करू" ।
ओ सभ उत्तर देलथिन , "प्रभु यीशु पर विश्‍वास करू तँ अहाँक उद्धार होयत , और अहाँक पूरा परिवार उद्धार प्राप्‍त करत" ।
ओ सभ हुनका आ हुनकर पूरा परिवार केँ प्रभुक शुभ समाचारक बात सुना देलथिन ।
तखन तुरत्ते रातिए मे , जहलक हाकिम हुनका सभ केँ लऽ जा कऽ घाव धो देलथिन ।
तकरबाद ओ अपन पूरा परिवारक संग बपतिस्‍मा लेलनि ।
तखन जहलक हाकिम पौलुस आ सिलास केँ अपना डेरा मे आनि कऽ भोजन करौलनि ।
ओ अपन पूरा परिवारक संग परमेश्‍वर पर विश्‍वास करबाक कारणेँ बहुत आनन्‍दित छलाह ।
भोर भेला पर न्‍यायाधीश सभ अपना सिपाही सभ केँ ई आदेश दऽ कऽ जहलक हाकिम लग पठौलनि जे , "ओहि दूनू गोटे केँ छोड़ि दिऔक" ।
जहलक हाकिम पौलुस केँ कहलथिन , "न्‍यायाधीशजी आदेश पठौलनि अछि जे अपने लोकनि केँ छोड़ि देल जाय ।
तेँ अपने लोकनि आब जा सकैत छी ।
बेस , नीक सँ गेल जाओ" ।
. Rahul ji मुदा पौलुस सिपाही सभ केँ कहलथिन , "हम सभ , जे रोमी नागरिक छी , तकरा सभ केँ ओ सभ बिनु दोषी पौनहि जनताक सामने मे पिटबौलनि आ जहल मे बन्‍द करबौलनि , और आब की , हमरा सभ केँ चुपेचाप निकालऽ चाहैत छथि?
नहि !
ओ सभ अपने आबि कऽ हमरा सभ केँ बाहर लऽ चलथु" ।
सिपाही सभ हुनकर कहल बात न्‍यायाधीश सभ केँ सुनौलक ।
ओ सभ जखन सुनलनि जे पौलुस आ सिलास रोमी नागरिक छथि , तँ बहुत डेरा गेलाह ।
ओ सभ पौलुस आ सिलास लग आबि हुनका सभ केँ मनाबऽ लगलथिन , आ जहल सँ बाहर आनि शहर छोड़ि कऽ चल जयबाक विनती कयलथिन ।
पौलुस आ सिलास जहल सँ बाहर भऽ लुदियाक घर गेलाह ।
ओतऽ विश्‍वासी भाय सभ सँ भेँट कऽ कऽ हुनका सभ केँ विश्‍वास मे प्रोत्‍साहित कयलनि ।
तकरबाद ओ सभ ओतऽ सँ विदा भऽ गेलाह ।
 थिसलुनिका नगर मे ओ सभ अम्‍फिपुलस और अपुलोनिया नगर सभ दऽ कऽ थिसलुनिका शहर पहुँचलाह , जतऽ यहूदी सभक एक सभाघर छल ।
पौलुस जहिना सभ ठाम करैत छलाह तहिना एहूठामक सभाघर मे गेलाह ।
तीन सप्‍ताह धरि विश्राम-दिन मे ओ ओकरा सभ सँ धर्मशास्‍त्र पर तर्क-वितर्क कयलनि , और ओकरा सभ केँ धर्मशास्‍त्रक बात बुझबैत ओहि मे सँ एहि बातक प्रमाण दैत रहलाह जे उद्धारकर्ता-मसीह केँ दुःख भोगनाइ आ मरि कऽ जीबि उठनाइ आवश्‍यक छलनि ।
ओ कहैत छलाह , "ई यीशु जिनका बारे मे हम अहाँ सभ केँ सुना रहल छी , सैह उद्धारकर्ता-मसीह छथि" ।
ई बात यहूदी सभ मे सँ किछु गोटे स्‍वीकार कयलक , और पौलुस आ सिलासक संग भऽ गेल ।
तहिना परमेश्‍वर पर श्रद्धा रखनिहार बहुत यूनानी सभ आ प्रतिष्‍ठित स्‍त्रीगण सभ सेहो विश्‍वास कयलक ।
मुदा एहि पर यहूदी सभ ईर्ष्‍या सँ भरि गेल , आ किछु आवारा-गुण्‍डा सभ केँ चढ़ा-बढ़ा कऽ बड़का भीड़ जुटा लेलक आ शहर मे हूलि मचाबऽ लागल ।
तखन ओ सभ पौलुस आ सिलास केँ तकबाक लेल यासोनक घर गेल ।
ओ सभ हुनका सभ केँ पकड़ि कऽ जन-सभाक सामने आनऽ चाहैत छल ।
मुदा यासोनक घर मे ओ सभ जखन नहि भेटलथिन , तँ ओ सभ यासोन आ किछु आरो विश्‍वासी भाय सभ केँ घिसिअबैत आनि कऽ शहरक पंच सभक सामने ठाढ़ कऽ देलक आ जोर-जोर सँ हल्‍ला करैत हुनका सभ पर दोष लगाबऽ लागल जे , "ई सभ जे सौंसे संसार केँ उनट-पुनट कऽ रहल अछि से सभ आब एतौ आबि गेल अछि आ यासोन एकरा सभ केँ अपना घर मे पाहुन बना कऽ रखने अछि ।
ई सभ सम्राट-कैसरक कानून सभक विरोध कऽ रहल अछि आ कहैत अछि जे एक दोसर आदमी , यीशु , हमरा सभक राजा छथि" ।
ई सुनि जनता आ शहरक हाकिम सभ बहुत घबड़ा गेलाह ।
तेँ हाकिम सभ यासोन आ दोसरो लोक सभ सँ जमानत लेलनि , तखन हुनका सभ केँ जाय देलथिन ।
बिरीया नगर मे ओही दिन अन्‍हार होइत देरी विश्‍वासी भाय सभ पौलुस आ सिलास केँ बिरीया नगर पठा देलथिन ।
ओतऽ पहुँचि कऽ ओ सभ यहूदी सभक सभाघर मे गेलाह ।
बिरीया निवासी यहूदी सभ थिसलुनिका निवासी यहूदी सभक अपेक्षा नम्र भावनाक छल , कारण ओ सभ बहुत उत्‍सुकता सँ प्रभुक शुभ समाचारक बात सुनलक आ प्रत्‍येक दिन धर्मशास्‍त्रक अध्‍ययन नीक जकाँ एहि लेल करैत छल जे , देखी , पौलुसक कहल बात एहि सँ मिलैत अछि वा नहि ।
फलस्‍वरूप बहुत यहूदी लोक सभ विश्‍वास कयलक ।
तहिना बहुतो प्रतिष्‍ठित यूनानी स्‍त्रीगण आ पुरुष सभ सेहो विश्‍वास कयलक ।
जखन थिसलुनिकाक यहूदी सभ केँ पता चललैक जे पौलुस आब बिरीया मे परमेश्‍वरक वचनक प्रचार कऽ रहल अछि , तँ ओ सभ ओतौ जा कऽ हूलि मचबाबऽ आ जनता केँ भड़काबऽ लागल ।
एहि पर विश्‍वासी भाय सभ तुरत पौलुसक लेल समुद्रक कात जयबाक व्‍यवस्‍था कऽ कऽ विदा कऽ देलथिन , मुदा सिलास आ तिमुथियुस बिरीये मे रहि गेलाह ।
पौलुसक संग जे सभ गेलाह से सभ हुनका एथेन्‍स शहर तक पहुँचौलथिन ।
ओतऽ पौलुस हुनका सभ केँ कहलथिन जे , सिलास और तिमुथियुस केँ जल्‍दी चल अयबाक लेल कहि दिऔन ।
तखन ओ सभ ओतऽ सँ घूमि गेलाह ।
एथेन्‍स नगर मे पौलुस एथेन्‍स शहर मे सिलास आ तिमुथियुसक अयबाक प्रतीक्षा कऽ रहल छलाह ।
शहर मे देवी-देवता सभक मूर्ति सभतरि देखि हुनका बहुत दुःख भेलनि ।
तेँ ओ सभाघर मे यहूदी सभ आ परमेश्‍वर केँ माननिहार यूनानी सभ सँ एहि सम्‍बन्‍ध मे बात-चीत करैत छलाह , और प्रत्‍येक दिन चौक-बजार मे आबऽ-जाय वला लोक सभ सँ सेहो बात-चीत करैत छलाह ।
किछु ईपिकूरी आ स्‍तोइकी विचारधाराक विद्वान सभ हुनका सँ विवाद करऽ लागल आ बाजल , "ई टर्र-टर्र करऽ वला कहऽ की चाहैत अछि"?
दोसर सभ कहैत छल , "ई कोनो आन देशक देवताक प्रचार करऽ वला बुझाइत अछि" ।
ई बात एहि लेल कहलक जे पौलुस यीशुक आ मृत्‍यु मे सँ जीबि उठनाइक विषय मे प्रचार करैत छलाह ।
एक दिन ओ सभ पौलुस केँ अपना संग अरियोपिगुस-सभा मे लऽ गेलनि ।
ओतऽ ओ सभ हुनका सँ पुछलकनि , "की हम सभ ई जानि सकैत छी जे अहाँ ई कोन नव शिक्षा दऽ रहल छी?
अहाँ जे किछु कहि रहल छी से हमरा सभ केँ एकदम नव बुझि पड़ैत अछि , तेँ हम सभ जानऽ चाहैत छी जे एकर अर्थ की अछि" ।
(एथेन्‍स नगरक वासी और ओतऽ रहऽ वला परदेशी सभक काजे एतबे छल जे नवका-नवका बात सुनी आ सुनाबी ।
) एहि पर पौलुस अरियोपिगुस-सभा मे ठाढ़ भऽ कऽ कहऽ लगलाह , "एथेन्‍सक निवासी लोकनि , हम देखैत छी जे अहाँ सभ हर प्रकार सँ बड्ड धर्म-प्रेमी लोक छी ।
हम घूमि-फिरि कऽ जखन अहाँ सभक ओहि स्‍थान सभ केँ देखैत छलहुँ जतऽ अहाँ सभ पूजा करैत छी तँ हमरा एक एहन पीड़ी भेटल जाहि पर लिखल अछि 'अज्ञात ईश्‍वरक लेल ' ।
तँ जिनका अहाँ सभ बिनु जननहि पूजैत छी , हम तिनके बारे मे अहाँ सभ केँ सुना रहल छी ।
"परमेश्‍वर , जे एहि संसार आ एहि मेहक प्रत्‍येक वस्‍तुक सृष्‍टि कयलनि , से स्‍वर्ग और पृथ्‍वीक मालिक भऽ , मनुष्‍य द्वारा बनाओल मन्‍दिर मे वास नहि करैत छथि ।
आ हुनका कोनो वस्‍तुक कमी नहि छनि , जकरा मनुष्‍य हुनकर सेवा करैत पूरा करनि , किएक तँ वैह छथि जे सभ केँ जीवन , साँस , आ आओर सभ किछु दैत छथिन ।
ओ एके मनुष्‍य सँ सभ जातिक लोक केँ उत्‍पन्‍न कयलनि , जाहि सँ ओ सभ सौंसे पृथ्‍वी पर रहय ।
ओ ओकरा सभक रहबाक समय आ स्‍थान पहिनहि सँ निश्‍चित कयलनि ।
ई सभ बात ओ एहि लेल कयलनि जे लोक सभ हुनका ताकय आ शायद हथोड़ि-हथोड़ि कऽ प्राप्‍त करय , ओना तँ ओ अपना सभ मे सँ ककरो सँ दूर नहि छथि ।
कारण , जेना केओ कहने अछि , 'हम सभ हुनके मे छी , हुनके मे जीबैत छी आ हुनके मे चल-फिर करैत छी ।
' और जेना अहाँ सभक अपन किछु कवि लोकनि कहने छथि , 'हम सभ हुनकर सन्‍तान छी ।
' "तेँ अपना सभ जँ परमेश्‍वरक सन्‍तान छी तँ अपना सभ केँ एना नहि सोचबाक चाही जे ईश्‍वर कोनो तरहेँ सोना , चानी , वा पाथरक मूर्ति जकाँ छथि , जे मनुष्‍यक लूरि आ कल्‍पना सँ गढ़ल गेल अछि ।
एहि अज्ञानताक दण्‍ड केँ परमेश्‍वर बितला युग सभ मे क्षमा कयलनि , मुदा एखन हुनकर आज्ञा छनि जे सभ ठामक सभ मनुष्‍य अपना पापक लेल पश्‍चात्ताप कऽ कऽ हृदय-परिवर्तन करय ।
ओ तँ एक दिन निश्‍चित कयने छथि जहिया ओ अपन चुनल व्‍यक्‍ति द्वारा उचित न्‍यायानुसार संसारक न्‍याय करताह ।
एहि व्‍यक्‍ति केँ मृत्‍यु सँ जिआ कऽ सभ आदमी केँ एहि बातक प्रमाण देने छथि" ।
मृत्‍यु सँ जीबि उठनाइक बात सुनि कऽ किछु लोक ओहि बातक हँसी उड़ाबऽ लागल , मुदा दोसर लोक सभ कहलकनि , "हम सभ एहि विषय मे अहाँ सँ फेर कहियो सुनऽ चाहैत छी" ।
तकरबाद पौलुस ओहि सभा मे सँ चल जाइत रहलाह ।
तैयो किछु लोक हुनका संग-संग आयल आ विश्‍वास कयलक ।
ओहि मे अरियोपिगुस-सभाक दियुनुसियुस नामक एक सदस्‍य , दमरिस नामक एक स्‍त्री आ किछु आओर लोक सभ छल ।
 कोरिन्‍थ मे मण्‍डलीक स्‍थापना तकरबाद पौलुस एथेन्‍स नगर केँ छोड़ि कऽ कोरिन्‍थ नगर गेलाह ।
ओतऽ हुनका अक्‍विला नामक एक यहूदी भेटलनि , जिनकर जन्‍म पुन्‍तुस मे भेल छलनि ।
ओ हाले-साल मे अपन स्‍त्री प्रिस्‍किलाक संग इटली सँ एतऽ आयल छलाह , कारण क्‍लौदियुस सम्राट यहूदी सभ केँ रोम शहर सँ निकलि जयबाक आदेश दऽ देने छलाह ।
पौलुस भेँट-घाँट करबाक लेल हुनका सभक ओहिठाम गेलाह , आ हुनका सभक संग रहऽ लगलाह , कारण हिनकर व्‍यवसाय हुनके सभ जकाँ तम्‍बू बनौनाइ छलनि ।
ओ सभ संग-संग काज करऽ लगलाह ।
प्रत्‍येक विश्राम-दिन कऽ पौलुस सभाघर मे जा कऽ यहूदी आ यूनानी सभ सँ तर्क-वितर्क कऽ कऽ एहि कोशिश मे रहैत छलाह जे ओ सभ प्रभु यीशु केँ स्‍वीकार करय ।
सिलास आ तिमुथियुस मकिदुनिया सँ जखन आबि गेलाह , तँ पौलुस अपन पूरा समय शुभ समाचार सुनयबा मे लगा देलनि ।
ओ यहूदी सभ केँ बुझबैत रहलाह जे यीशुए उद्धारकर्ता-मसीह छथि ।
मुदा ओ सभ जखन हुनकर विरोध और अपमान करऽ लागल , तखन ओ ओकरा सभक सामने चेतावनी स्‍वरूप अपन कपड़ा मे सँ गर्दा झाड़ि लेलनि , आ कहलनि , "अहाँ सभ जँ नाश होयब तँ तकर दोषी अहीं सभ छी ।
हम निर्दोष छी ।
आब सँ हम दोसरे जातिक बीच शुभ समाचार सुनाबऽ जा रहल छी" ।
तखन पौलुस सभाघर सँ निकलि कऽ तीतुस यूस्‍तुस नामक एक व्‍यक्‍तिक ओहिठाम गेलाह , जिनकर घर सभाघरक काते मे छलनि ।
ओ यहूदी नहि छलाह मुदा परमेश्‍वरक माननिहार छलाह ।
सभाघरक अध्‍यक्ष क्रिस्‍पुस अपन सम्‍पूर्ण घर-परिवारक संग प्रभु मे विश्‍वास कयलनि ।
और बहुतो कोरिन्‍थ निवासी सभ पौलुस सँ शुभ समाचार सुनि विश्‍वास कयलक आ बपतिस्‍मा लेलक ।
एक राति प्रभु पौलुस केँ सपना मे दर्शन दऽ कऽ कहलथिन , "नहि डेराउ !
अहाँ प्रचार करैत रहू , रूकू नहि ।
कारण , हम अहाँक संग छी ।
केओ अहाँ पर आक्रमण कऽ कऽ अहाँक हानि नहि कऽ पाओत ।
किएक तँ एहि शहर मे बहुते गोटे हमर लोक अछि" ।
तेँ पौलुस लोक सभ केँ परमेश्‍वरक वचन सिखबैत ओतऽ डेढ़ वर्ष धरि रहलाह ।
निरर्थक आरोप जखन गल्‍लियो अखाया प्रदेशक राज्‍यपाल छलाह तँ यहूदी सभ एक मत भऽ पौलुसक विरोध कयलक आ हुनका पकड़ि कऽ कचहरी मे लऽ गेलनि ।
हुनका पर ओ सभ ई आरोप लगौलक जे , "ई आदमी लोक केँ बहका कऽ परमेश्‍वरक आराधना एहि तरहेँ करबाक लेल सिखबैत अछि जे कानूनक विरोध मे अछि" !
एहि पर पौलुस बाजहि चाहलनि कि गल्‍लियो यहूदी सभ केँ कहलथिन , "यौ यहूदी सभ !
ई जँ कोनो अन्‍याय वा अपराधक मामिला रहैत तँ अहाँ सभक कथन सुननाइ उचित होइत ।
मुदा ई खाली अहाँ सभक अपन धर्म-नियमक सम्‍बन्‍धित शब्‍द आ नामक विवाद अछि ।
तेँ अहीं सभ जानू !
हम एहन बातक न्‍याय नहि करब" ।
और ओ ओकरा सभ केँ कचहरी सँ भगा देलथिन ।
तखन ओ सभ सभाघरक अध्‍यक्ष सोस्‍थिनेस केँ पकड़ि कऽ कचहरीक ठीक सामने मे पिटलक , मुदा एहि पर गल्‍लियो कनेको ध्‍यान नहि देलनि ।
दोसर प्रचार-यात्राक अन्‍त कोरिन्‍थ नगर मे बहुत दिन रहलाक बाद पौलुस विश्‍वासी भाय सभ सँ विदा लऽ कऽ पानि जहाज सँ सीरिया प्रदेशक लेल प्रस्‍थान कयलनि ।
हुनका संग प्रिस्‍किला आ अक्‍विला सेहो छलनि ।
चलऽ सँ पहिने पौलुस कोनो कबुलाक कारणेँ किंख्रिया शहर मे केश कटबौलनि ।
ओ सभ इफिसुस नगर मे पहुँचलाह , जतऽ पौलुस प्रिस्‍किला आ अक्‍विला केँ छोड़ि देलथिन ।
ओ अपने ओहिठामक सभाघर मे जा कऽ यहूदी सभ सँ शास्‍त्रार्थ करऽ लगलाह ।
ओ सभ हुनका सँ इफिसुस मे आरो दिन रहबाक आग्रह कयलकनि , मुदा ओ अस्‍वीकार करैत ओकरा सभ केँ कहलथिन , "जँ परमेश्‍वरक इच्‍छा होयतनि तँ हम फेर आयब" ।
एतबा कहि ओ इफिसुस सँ पानि जहाज सँ विदा भऽ गेलाह ।
ओ जखन कैसरिया नगर मे पहुँचलाह तँ ओतऽ सँ यरूशलेम जा कऽ मण्‍डली सँ भेँट कयलनि , आ तकरबाद सीरिया प्रदेशक अन्‍ताकिया नगर चल गेलाह ।
पौलुसक तेसर प्रचार-यात्रा अन्‍ताकिया सँ प्रस्‍थान अन्‍ताकिया मे किछु दिन रूकि कऽ पौलुस ओतऽ सँ फेर बहरयलाह आ क्रमशः गलातिया आ फ्रूगिया प्रदेश मे घूमि-घूमि कऽ शिष्‍य सभ केँ विश्‍वास मे मजगूत करैत रहलाह ।
इफिसुस नगर मे अपुल्‍लोस एम्‍हर इफिसुस मे , अपुल्‍लोस नामक एक यहूदी जिनकर जन्‍म सिकन्‍दरिया नगर मे भेल छलनि , पहुँचलाह ।
ओ नीक वक्‍ता आ धर्मशास्‍त्रक पंडित छलाह ।
ओ प्रभुक देखाओल बाटक नीक शिक्षा पौने छलाह , आ यीशुक विषय मे बहुत आत्‍मिक उत्‍साह सँ लोक सभक बीच ठीक-ठीक सुनबैत आ सिखबैत छलाह ।
मुदा तैयो हुनकर ज्ञान यूहन्‍नाक बपतिस्‍मा तक सीमित छलनि ।
ओ सभाघर मे सेहो निर्भयतापूर्बक बाजऽ लगलाह ।
प्रिस्‍किला आ अक्‍विला जखन हुनकर बात सुनलनि तँ हुनका अपना ओहिठाम लऽ गेलनि आ आओर बढ़ियाँ सँ परमेश्‍वरक बाटक सम्‍बन्‍ध मे बुझौलथिन ।
तखन अपुल्‍लोस केँ जखन अखाया जयबाक इच्‍छा भेलनि तँ विश्‍वासी भाय सभ हुनका प्रोत्‍साहित कयलनि , आ हिनकर स्‍वागत करबाक लेल ओहिठामक शिष्‍य सभक नामे एक चिट्ठी लिखि देलथिन ।
अखाया पहुँचि कऽ ओ ओहि लोक सभ केँ बहुत मदति कयलनि जे परमेश्‍वरक कृपा सँ विश्‍वास मे आबि गेल छल , कारण ओ धर्मशास्‍त्र सँ एहि बात केँ प्रमाणित कऽ कऽ जे यीशुए उद्धारकर्ता-मसीह छथि , सभक सामने मे यहूदी सभक मुँह एकदम बन्‍द कऽ दैत छलाह ।
 पवित्र आत्‍माक सम्‍बन्‍ध मे शिक्षा जखन अपुल्‍लोस कोरिन्‍थ नगर मे छलाह , तखन पौलुस समुद्र सँ दूर वला इलाका सभ दऽ कऽ इफिसुस नगर अयलाह , जतऽ हुनका किछु शिष्‍य सभ भेटलनि ।
ओ ओकरा सभ केँ पुछलथिन , "अहाँ सभ जखन विश्‍वास कयलहुँ तँ की पवित्र आत्‍मा अहाँ सभ केँ प्राप्‍त भेलाह"?
ओ सभ उत्तर देलकनि , "नहि ।
हम सभ तँ से सुननहु नहि छी जे पवित्र आत्‍मा होइत छथि" ।
पौलुस पुछलथिन , "तँ कोन बात विश्‍वास कऽ कऽ बपतिस्‍मा लेलहुँ"?
ओ सभ जबाब देलकनि , "जे बात यूहन्‍ना सिखबैत छलाह" ।
एहि पर पौलुस ओकरा सभ केँ बुझौलथिन , "यूहन्‍नाक बपतिस्‍मा ई देखयबाक लेल छल जे , पापक लेल पश्‍चात्ताप कऽ कऽ हृदय-परिवर्तन कयलहुँ , मुदा यूहन्‍ना लोक सभ केँ इहो सिखबैत छलाह जे , जे हमरा बाद मे आबि रहल छथि , अर्थात् यीशु , तिनका पर विश्‍वास करू" ।
ओ सभ ई बात सुनि यीशुक नाम मे बपतिस्‍मा लेलक ।
पौलुस ओकरा सभ पर हाथ रखलनि तँ पवित्र आत्‍मा ओकरा सभ मे अयलाह ।
ओ सभ अनजान भाषा मे बाजऽ लागल आ प्रभु सँ पाओल सम्‍बाद सभ सुनाबऽ लागल ।
ओ सभ करीब बारह गोटे छल ।
इफिसुस मे पौलुस तीन मास धरि पौलुस ओतुक्‍का सभाघर मे जा कऽ निर्भयतापूर्बक लोक सभ सँ बात-चीत आ तर्क-वितर्क कऽ कऽ ओकरा सभ केँ परमेश्‍वरक राज्‍यक विषय मे बुझबैत रहलाह ।
मुदा जखन ओकरा सभ मे सँ किछु लोक जिद्दिया कऽ शुभ समाचार नहि मानलक आ सौंसे सभाक सामने मे प्रभुक बाटक निन्‍दा करऽ लागल , तँ पौलुस ओकरा सभ केँ छोड़ि देलनि आ शिष्‍य सभ केँ अपना संग लऽ कऽ चल अयलाह ।
आब ओ सभ तुरन्‍नुस नामक व्‍यक्‍तिक भवन मे जा कऽ प्रति दिन तर्क-वितर्क करऽ लगलाह ।
ई क्रम दू वर्ष धरि चलल ।
फलस्‍वरूप आसिया प्रदेश मे रहऽ वला सभ लोक , यहूदी आ यूनानी दूनू , प्रभुक वचन सुनऽ पौलक ।
परमेश्‍वर पौलुसक माध्‍यम सँ बहुत अद्‌भुत चमत्‍कार करैत छलाह ।
लोक सभ रुमाल आ अंगपोछा हुनका देह मे छुआ कऽ अस्‍वस्‍थ लोक सभ लग लऽ जाइत छल , तँ ओ सभ अपना बिमारी सँ मुक्‍त भऽ जाइत छल आ दुष्‍टात्‍मा सभ ओकरा सभ मे सँ निकलि जाइत छलैक ।
एहि पर एम्‍हर-ओम्‍हर घुम-फिर करऽ वला किछु यहूदी ओझा-गुनी दुष्‍टात्‍मा सँ ग्रसित लोक सभ पर यीशुक नामक प्रयोग करबाक कोशिश कयलक ।
ओ सभ दुष्‍टात्‍मा सभ केँ एना कहैत छलैक , "यीशुक नाम सँ , जिनकर प्रचार पौलुस करैत छथि , हम तोरा आज्ञा दैत छिऔ—तोँ एकरा मे सँ निकल" !
एहि ओझा-गुनी सभ मे यहूदी सभक एक मुख्‍यपुरोहित , जिनकर नाम स्‍कीवा छलनि , तिनकर सातटा बेटा सेहो छल ।
एक बेर दुष्‍टात्‍मा ओकरा सभ केँ उत्तर देलकैक , "यीशु केँ हम जनैत छियनि , आ पौलुस केँ चिन्‍हैत छियनि , लेकिन तोँ सभ के छेँ"?
तखन ओ दुष्‍टात्‍मा लागल आदमी ओकरा सभ पर झपटि कऽ सभ केँ पछाड़ि देलकैक , आ ततेक मारलकैक-पिटलकैक , जे ओ सभ नंगटे आ घायल भऽ कऽ ओहि घर सँ भागि गेल ।
एहि घटनाक बारे मे जखन इफिसुसक निवासी , यहूदी आ यूनानी सभ सुनलक , तँ ओकरा सभ केँ बड़का डर सन्‍हिया गेलैक , आ प्रभु यीशुक प्रति आदर बहुत बढ़ि गेलैक ।
विश्‍वासिओ सभ मे सँ बहुत गोटे आबि कऽ अपन गलत काज सभ खुलि कऽ मानि लेलक , आ बहुत जादू-टोना करऽ वला सभ अपन पोथी सभ जमा कऽ कऽ सभक सामने मे जरा देलक ।
जखन ओहि सभ पोथीक मूल्‍यांकन कयल गेल तँ ओ पचास हजार चानीक सिक्‍काक छल ।
एहि तरहेँ प्रभुक वचन आरो पसरैत गेल , और शक्‍ति आ प्रभाव मे बढ़ैत गेल ।
यरूशलेम जयबाक पौलुसक निर्णय एहि घटना सभक बाद पौलुस अपना मोन मे मकिदुनिया और अखाया प्रदेश दऽ कऽ यरूशलेम जयबाक निर्णय कऽ लेलनि ।
ओ कहलनि , "ओतऽ पहुँचलाक बाद हमरा रोम सेहो गेनाइ आवश्‍यक अछि" ।
तखन ओ अपन दूटा सहकर्मी तिमुथियुस आ इरास्‍तुस केँ आगाँ मकिदुनिया पठा कऽ अपने किछु दिन आओर आसिया प्रदेश मे रहलाह ।
इफिसुस मे बड़का खलबली एही समय मे प्रभुक "बाट"केँ लऽ कऽ इफिसुस शहर मे बड़का खलबली मचि गेल ।
देमेत्रियुस नामक एक सोनार , जे अरतिमिस देवीक मन्‍दिरक चानीक मुरुत बनबैत छल आ कारीगर सभ केँ सेहो बहुते काज दिअबैत छल , से एक दिन अपन कारीगर सभ आ एहि व्‍यवसाय सँ सम्‍बन्‍धित आरो कारीगर सभ केँ सेहो जमा कऽ कऽ कहलकैक , "यौ भाइ लोकनि !
अहाँ सभ केँ बुझले अछि जे अपना सभक सभ धन-सम्‍पत्ति एही व्‍यवसाय सँ अछि ।
और इहो देखि आ सुनि रहल छी जे ई पौलुस कोना इफिसुसो मे आ करीब-करीब सौंसे आसिया प्रदेश मे बहुतो लोक केँ समझा-बुझा कऽ बहका देने छैक जे , हाथक बनाओल देवता तँ देवता अछिए नहि ।
एहि सँ एतबे बातक खतरा नहि , जे अपना सभक व्‍यवसायक प्रतिष्‍ठा जाइत रहत , बल्‍कि एकरो जे महान् देवी अरतिमिसक मन्‍दिर तुच्‍छ बुझल जयतनि , और ई देवी जिनकर पूजा आसिया प्रदेश मे आ सौंसे संसार मे सेहो कयल जाइत छनि , तिनकर ईश्‍वरीय गौरव समाप्‍त भऽ जयतनि" ।
ई सुनि ओकरा सभक क्रोध भड़कि उठल और ओ सभ जोर-जोर सँ नारा लगाबऽ लागल जे , "इफिसी सभक अरतिमिस देवी महान्‌ छथि" !
आब सौंसे शहर मे हुल्‍लड़ि मचि गेल ।
लोक सभ गयुस और अरिस्‍तर्खुस , जे मकिदुनिया प्रदेशक छलाह आ पौलुसक संग यात्रा कऽ रहल छलाह , तिनका सभ केँ पकड़ि लेलकनि आ सभ केओ एक जुट भऽ कऽ खेलक मैदान दिस दौड़ि पड़ल ।
पौलुस भीड़क समक्ष जा कऽ लोक सभ केँ किछु कहऽ चाहैत छलाह , मुदा आरो शिष्‍य सभ हुनका ओतऽ नहि जाय देलथिन ।
आसियाक किछु उच्‍चाधिकारी सभ , जे पौलुसक मित्र छलनि , सेहो हुनका खबरि पठा कऽ आग्रह कयलथिन जे ओ मैदान मे जयबाक कोशिश नहि करथि ।
एम्‍हर मैदान मे लोक सभक बीच ततेक गड़बड़ी छल जे ओ सभ हल्‍ला कऽ कऽ केओ किछु कहैत छल , तँ केओ किछु ।
विशेष लोक इहो नहि जनैत छल जे एतऽ आयल छी किएक ।
तखन यहूदी सभ सिकन्‍दर केँ ठेलि-ठालि कऽ प्रवक्‍ताक रूप मे सभाक आगाँ ठाढ़ कऽ देलकनि , और भीड़ मे सँ किछु लोक हुनका निर्देश देबऽ लगलनि ।
ओ भीड़ केँ चुप रहबाक लेल हाथ सँ संकेत कऽ कऽ लोक केँ बुझाबऽ लगलाह , मुदा लोक सभ जखन बुझलक जे ई यहूदी अछि तँ करीब दू घण्‍टा धरि एक स्‍वर मे नारा लगबैत रहल जे , "इफिसी सभक अरतिमिस देवी महान्‌ छथि" !
अन्‍त मे शहरक प्रधानजी भीड़ केँ शान्‍त कयलनि आ कहलथिन , "यौ इफिसुस-निवासी सभ !
की संसारक प्रत्‍येक मनुष्‍य ई नहि जनैत अछि जे इफिसुस शहर महान् देवी अरतिमिसक मन्‍दिर आ आकाश सँ खसल हुनकर मुरुतक रक्षक अछि?
ई बात जखन निर्विवाद अछि तँ अहाँ सभ केँ शान्‍त रहबाक चाही आ बिनु सोचने-विचारने किछु नहि करबाक चाही ।
कारण , अहाँ सभ तँ एहन व्‍यक्‍ति सभ केँ पकड़ि कऽ अनने छी जे ने तँ मन्‍दिर केँ लुटने अछि आ ने अपना सभक देवीक अपमान कयने अछि ।
तेँ जँ देमेत्रियुस आ हुनकर संगी कारीगर सभ केँ ककरो सँ सिकायत छनि तँ कचहरी खुजल अछि आ न्‍यायाधीश लोकनि सेहो छथि ।
ओ सभ अपन अभियोग कचहरी मे पेश करथु ।
और जँ अहाँ सभ कोनो दोसर प्रश्‍न उठाबऽ चाहैत होइ तँ तकर निर्णय नियमित नागरिक-सभा मे कयल जायत ।
एखन हमरा डर अछि जे अजुका घटनाक कारणेँ कतौ अपना सभ पर दंगाक आरोप ने लगाओल जाय , कारण ई हुल्‍लड़ि बिनु कारणेँ छल , आ एकरा बारे मे अपना सभ कोनो उत्तर नहि दऽ सकब" ।
एतबा कहि ओ सभा केँ समाप्‍त कऽ देलनि ।
 मकिदुनिया आ यूनान देश मे पौलुस ई खलबली वला बात शान्‍त भेलाक बाद , पौलुस शिष्‍य सभ केँ बजा कऽ हुनका सभ सँ प्रोत्‍साहनक किछु शब्‍द कहि विदा लेलनि आ मकिदुनियाक लेल प्रस्‍थान कयलनि ।
मकिदुनिया प्रदेश दऽ कऽ जाइत काल ओ ओतुक्‍का विश्‍वासी सभ केँ बहुत बात द्वारा उत्‍साह बढ़ौलनि , और अन्‍त मे यूनान देश मे पहुँचलाह ।
यूनान मे तीन मास धरि रहलाक बाद , ओ सीरियाक लेल पानि जहाज सँ विदा होमऽ पर छलाह , तखने पता चललनि जे यहूदी सभ हमरा विरोध मे षड्‌यन्‍त्र रचि रहल अछि ।
तेँ ओ फेर मकिदुनिया दऽ कऽ फिरि जयबाक निश्‍चय कयलनि ।
हुनका संग ईहो सभ छलाह—पिरुसक बेटा सोपात्रस , जे बिरीयाक निवासी छलाह , थिसलुनिकाक निवासी अरिस्‍तर्खुस आ सिकुन्‍दुस , दरबे नगरक निवासी गयुस , तिमुथियुस , और आसिया प्रदेशक तुखिकुस आ त्रोफिमुस ।
हुनकर ई संगी सभ हमरा सभ सँ आगाँ बढ़लाह आ त्रोआस नगर जा कऽ हमरा सभक प्रतीक्षा करऽ लगलाह ।
एम्‍हर हम सभ "बिनु खमीरक रोटी वला पाबनि"क बाद फिलिप्‍पी नगर सँ विदा भेलहुँ , आ पानि जहाजक पाँच दिनक यात्राक बाद हुनका सभ लग त्रोआस मे पहुँचलहुँ ।
ओतऽ हम सभ सात दिन रहलहुँ ।
त्रोआस मे चमत्‍कार सप्‍ताहक पहिल दिन हम सभ विश्‍वासी सभक संग प्रभु-भोज करबाक लेल एक ठाम जमा भेलहुँ ।
पौलुस लोक सभ सँ बात-चीत करऽ लगलाह , आ दुपहर राति तक बजैत रहलाह , कारण हुनका प्रात भेने विदा होयबाक छलनि ।
ऊपर वला कोठली जाहि मे हम सभ जमा भेल छलहुँ ताहि मे बहुते दीप सभ जरि रहल छल ।
खिड़की मे युतखुस नामक एक युवक बैसल छल ।
पौलुसक बात सुनैत-सुनैत ओ औँघाय लागल आ अन्‍त मे भारी निन्‍द आबि गेला सँ ओ ओहि तीनमहला पर सँ खसि पड़ल ।
लोक सभ ओकरा मरल उठौलक ।
पौलुस नीचाँ गेलाह , आ झुकि कऽ ओकरा भरि पाँज कऽ धऽ लेलथिन ।
तखन बजलाह , "नहि घबड़ाउ !
ई जीविते अछि" ।
तखन पौलुस फेर जा कऽ प्रभु-भोज कयलनि और भोजन कऽ कऽ लोक सभ सँ भोर तक बात-चीत करैत रहलाह आ विदा भऽ गेलाह ।
लोक सभ बहुत खुश भऽ कऽ ओहि युवक केँ जीविते घर लऽ गेल ।
मिलेतुस नगरक यात्रा हम सभ आब जहाज पर चढ़ि कऽ आगाँ असुस नगरक लेल विदा भेलहुँ ।
पौलुस हमरा सभक लेल एना सोचने छलाह जे हम सभ आगाँ पानि जहाज सँ जाइ आ असुस मे हुनका जहाज पर चढ़ा लियनि , कारण ओ असुस तक पैदले आबऽ चाहैत छलाह ।
असुस मे ओ हमरा सभ सँ भेँट कयलनि , आ हम सभ हुनका जहाज पर लऽ , मितुलेन नगर तक अयलहुँ ।
दोसरे दिन ओतऽ सँ विदा भऽ खियुस द्वीपक सामने पहुँचलहुँ , आ तकर प्रात भेने सामोस द्वीप तक अयलहुँ ।
फेर दोसरे दिन मिलेतुस नगर मे अयलहुँ ।
पौलुस निर्णय कयने छलाह जे हम सभ इफिसुस नगर केँ छोड़ैत निकलि जायब जाहि सँ आसिया प्रदेश मे देरी नहि होअय ।
ओ एहि लेल जल्‍दी मे छलाह जे , जँ सम्‍भव होअय तँ पेन्‍तेकुस्‍त दिन तक यरूशलेम पहुँचि जाइ ।
इफिसुस मण्‍डलीक देख-रेख कयनिहार लोकनि सँ पौलुसक अन्‍तिम भेँट-घाँट मिलेतुस सँ पौलुस इफिसुसक मण्‍डलीक देख-रेख कयनिहार लोकनि केँ खबरि पठा कऽ बजबौलनि ।
ओ सभ जखन आबि गेलाह तँ पौलुस हुनका सभ केँ कहलथिन , "अहाँ सभ जनिते छी जे जाहि दिन हम आसिया प्रदेश मे अयलहुँ ताहि दिन सँ अहाँ सभक संग रहि कऽ हम अपन समय कोना व्‍यतीत कयने रही ।
बहुत नम्रतापूर्बक आ नोर बहा-बहा कऽ ओहि संकटक घड़ी मे , जे यहूदी सभक षड्‌यन्‍त्रक कारणेँ हमरा पर आयल छल , हम प्रभुक सेवा करैत रहलहुँ ।
जे कोनो बात अहाँ सभक हितक लेल छल , से सभ बात अहाँ सभ केँ खुलि कऽ कहलहुँ और सभा सभ मे आ घरो-घर जा-जा कऽ अहाँ सभ केँ उपदेश दैत रहलहुँ ।
हम यहूदी आ यूनानी दूनू केँ दृढ़तापूर्बक चेतावनी दैत रहलहुँ जे ओ अपना पापक लेल पश्‍चात्ताप कऽ परमेश्‍वरक दिस फिरय आ अपना सभक प्रभु यीशु पर विश्‍वास करय ।
"और आब हम पवित्र आत्‍माक आज्ञाक अनुसार यरूशलेम जा रहल छी ।
ओतऽ हमरा संग की होयत , से नहि जनैत छी ।
एतबे जनैत छी जे प्रत्‍येक शहर मे पवित्र आत्‍मा हमरा चेतावनी दऽ रहल छथि जे जहल आ कष्‍ट तोहर प्रतीक्षा मे छह ।
मुदा हमरा लेल हमर प्राणक कोनो महत्‍व नहि अछि ।
हमरा एकेटा एही बात सँ मतलब अछि जे हम ओहि दौड़ केँ अन्‍त धरि दौड़ी आ ओहि काज केँ पूरा करी जे प्रभु यीशु हमरा देने छथि ।
ओ काज अछि परमेश्‍वरक कृपा सम्‍बन्‍धी शुभ समाचारक गवाही देनाइ ।
"हम आब जनैत छी जे अहाँ सभ , जिनका बीच मे हम परमेश्‍वरक राज्‍यक प्रचार करैत घुमलहुँ-फिरलहुँ , हमर मुँह फेर कहियो नहि देखब ।
तेँ हम आइ अहाँ सभक सामने ई बात गम्‍भीरतापूर्बक कहैत छी जे जँ अहाँ सभ मे सँ केओ नाश होयब तँ तकर उत्तरदायी हम नहि होयब ।
कारण , हम अहाँ सभ केँ परमेश्‍वरक पूरा योजना सुनाबऽ मे किछु बाँकी नहि रखलहुँ ।
"अहाँ सभ जे सभ मण्‍डलीक जिम्‍मेवार लोक छी , अपन आत्‍मिक जीवनक ध्‍यान राखू आ तकरो सभक जकरा सभ केँ पवित्र आत्‍मा अहाँ सभक जिम्‍मा मे राखि देने छथि ।
परमेश्‍वरक एहि भेँड़ाक मण्‍डली , जकरा ओ अपन पुत्रक खून सँ किनलनि , तकर अहाँ सभ चरबाह छी ।
हम जनैत छी जे हमरा चल गेलाक बाद अति खतरनाक जंगली जानबर सभ अहाँ सभक बीच मे आओत आ भेँड़ा सभ केँ नहि छोड़त ।
अहाँ सभक अपनो बीच सँ एहन लोक ठाढ़ होयत जे विश्‍वासी सभ केँ अपना दिस खीचि अपन चेला बनयबाक लेल सत्‍य केँ टेढ़-मेढ़ कऽ देत ।
तेँ सतर्क रहू !
आ मोन राखू जे कोना हम तीन वर्ष धरि दिन-राति नोर बहा-बहा कऽ अहाँ सभ मे सँ एक-एक गोटे केँ बुझबैत रहलहुँ ।
"और आब हम अहाँ सभ केँ परमेश्‍वरक जिम्‍मा मे छोड़ि रहल छी आ हुनकर कृपापूर्ण वचनक सुरक्षा मे सौंपि दैत छी , जे वचन अहाँ सभ केँ मजगूत बना सकैत अछि आ परमेश्‍वरक सभ पवित्र कयल लोकक संग अहाँ सभक उत्तराधिकार अहाँ सभ केँ दऽ सकैत अछि ।
हम ककरो सोना-चानी वा वस्‍त्रक लोभ कहियो नहि कयलहुँ ।
अहाँ सभ स्‍वयं जनैत छी जे हम अपन एहि हाथ सभ सँ परिश्रम कऽ कऽ अपन आ अपन संगी सभक आवश्‍यकता पूरा कयलहुँ ।
हम अपन सभ काज मे अहाँ सभ केँ देखा देलहुँ जे कोना एहि तरहक परिश्रम कऽ कऽ अपना सभ केँ निर्बल सभक सहयोग करबाक अछि , आ प्रभु यीशुक कहल बात केँ मोन रखबाक अछि जे ओ अपने बाजल छलाह , 'लेबऽ सँ देबऽ मे आशिष अछि ।
' "एतबा कहि पौलुस सभक संग ठेहुनिया दऽ कऽ प्रार्थना कयलनि ।
तखन ओ सभ कानि-कानि कऽ आ पंजिया-पंजिया कऽ हुनका चुम्‍मा लेबऽ लगलनि ।
हुनका सभ केँ सभ सँ बेसी दुःख हुनकर एहि बात सँ भेलनि जे , अहाँ सभ हमर मुँह फेर कहियो नहि देखब ।
तकरबाद ओ सभ हुनका अरियाति कऽ जहाज तक पहुँचा देलनि ।
 यरूशलेम जयबाक पौलुसक दृढ़ संकल्‍प हुनका सभ सँ विदा लऽ कऽ हम सभ जहाज मे चढ़लहुँ आ सोझे-सोझ जा कऽ कोस द्वीप पर पहुँचलहुँ ।
प्रात भेने रूदुस द्वीप तक अयलहुँ आ ओतऽ सँ पतारा नगर ।
पतारा मे हमरा सभ केँ फीनिकी प्रदेश जाय वला एक जहाज भेटल , जाहि पर चढ़ि हम सभ फेर विदा भऽ गेलहुँ ।
जाइत-जाइत हमरा सभ केँ साइप्रस द्वीप देखाइ देलक ।
ओकर दक्षिण भाग सँ होइत हम सभ आगाँ सीरिया प्रदेश दिस बढ़लहुँ ।
हम सभ सीरिया प्रदेशक सूर नगर मे उतरलहुँ , कारण ओतऽ जहाज केँ अपन माल उतारबाक छलैक ।
सूर मे हम सभ प्रभुक शिष्‍य सभ केँ ताकि कऽ हुनका सभक संग सात दिन धरि रहलहुँ ।
पवित्र आत्‍माक प्रेरणा सँ बुझि ओ सभ पौलुस केँ बेर-बेर कहलथिन जे , "अहाँ यरूशलेम नहि जाउ" !
मुदा ओतऽ रहबाक समय जखन पूरा भऽ गेल तँ हम सभ विदा लऽ कऽ अपना रस्‍ता पर आगाँ बढ़लहुँ ।
सभ शिष्‍य अपन स्‍त्री-बच्‍चा सभक संग हमरा सभ केँ नगरक बाहर तक अरियातऽ अयलाह ।
ओतऽ समुद्रक कछेर पर हम सभ ठेहुनिया दऽ कऽ प्रार्थना कयलहुँ , आ एक-दोसर सँ विदा लेलहुँ ।
तखन हम सभ जहाज मे चढ़लहुँ और ओ सभ घर घूमि गेलाह ।
सूर सँ आगाँ बढ़ि हम सभ तुलमाइस नगर तक पहुँचलहुँ , जतऽ उतरि कऽ विश्‍वासी भाय सभ सँ भेँट कयलहुँ आ हुनका सभक संग एक दिन रहलहुँ ।
प्रात भेने हम सभ विदा भऽ गेलहुँ आ कैसरिया नगर मे पहुँचि सुसमाचार-प्रचारक फिलिपुसक ओहिठाम जा कऽ रहलहुँ ।
ओ "सात सेवक"मे सँ एक छलाह ।
हुनका चारिटा कुमारि कन्‍या छलनि , जे परमेश्‍वरक प्रवक्‍तिनि छलीह ।
हमरा सभ केँ ओतऽ रहैत किछु दिन बितलाक बाद अगबुस नामक परमेश्‍वरक प्रवक्‍ता यहूदिया सँ कैसरिया अयलाह ।
ओ हमरा सभ सँ भेँट कयलनि , आ पौलुसक डाँड़ बान्‍हऽ वला गमछा लऽ कऽ अपन हाथ-पयर बान्‍हि लेलनि आ कहलनि , "पवित्र आत्‍मा कहैत छथि जे , जिनकर ई गमछा छनि , से एही तरहेँ यरूशलेम मे यहूदी सभक द्वारा बान्‍हल जयताह आ गैर-यहूदीक हाथ मे सौंपल जयताह" ।
ई बात जखन सुनलहुँ तँ हम सभ और ओहिठामक लोक सभ पौलुस सँ बेर-बेर विनती कयलहुँ जे ओ यरूशलेम नहि जाथि ।
मुदा पौलुस उत्तर देलनि , "अहाँ सभ ई की कऽ रहल छी?
एना कानि-कानि कऽ हमरा मोन केँ किएक दुखी कऽ रहल छी?
हम तँ प्रभु यीशुक कारणेँ यरूशलेम मे बन्‍हयबेक लेल नहि , बल्‍कि मरबोक लेल तैयार छी" ।
हम सभ हुनका जखन नहि मना सकलियनि तँ ई कहि कऽ बात छोड़ि देलहुँ जे , "प्रभुक इच्‍छा पूरा होनि" ।
यरूशलेम मे पौलुसक आगमन तकरबाद हम सभ अपन सामान तैयार कऽ यरूशलेमक लेल विदा भऽ गेलहुँ ।
कैसरियाक किछु विश्‍वासी सभ सेहो हमरा सभक संग अयलाह , और हमरा सभ केँ साइप्रस निवासी मनासोन नामक एक पुरान शिष्‍यक घर मे लऽ गेलाह , जतऽ हमरा सभ केँ रहबाक छल ।
यरूशलेम मे जखन पहुँचलहुँ तँ विश्‍वासी भाय सभ बहुत आनन्‍दक संग हमरा सभक स्‍वागत कयलनि ।
प्रात भेने पौलुस हमरा सभक संग याकूबक ओहिठाम गेलाह ।
मण्‍डलीक सभ देख-रेख कयनिहार लोकनि ओतऽ जमा छलाह ।
पौलुस हुनका सभ केँ नमस्‍कार कऽ कऽ , ओ सभ काजक विषय मे एक-एकटा कऽ सुना देलथिन जे परमेश्‍वर हुनकर सेवा-काजक द्वारा गैर-यहूदी सभक बीच कयने छलाह ।
मण्‍डलीक देख-रेख कयनिहार लोक सभक सुझाव पौलुसक बात सुनि ओ सभ परमेश्‍वरक स्‍तुति कयलनि ।
तखन पौलुस केँ कहलथिन , "यौ पौलुस भाइ , अहाँ तँ देखिते छी जे यहूदी सभ मे सँ हजारो-हजार लोक प्रभु यीशु पर विश्‍वास कऽ लेने अछि , आ सभ मूसाक धर्म-नियमक कट्टर समर्थक अछि ।
अहाँक बारे मे ओकरा सभ केँ कहल गेल छैक जे अहाँ गैर-यहूदी लोकक बीच मे रहनिहार यहूदी सभ केँ सिखबैत छी जे मूसाक धर्म-नियम केँ छोड़ू , अपना बच्‍चा सभ केँ खतना नहि कराउ और पूर्वजक अन्‍य प्रथा सभ केँ नहि मानू ।
आब की कयल जाय?
ओ सभ अवश्‍य सुनत जे अहाँ आबि गेल छी ।
तेँ अहाँ एकटा काज करू ।
एतऽ हमरा सभक संग चारि गोटे छथि जे कबुला कयने छथि ।
हुनका सभ केँ लऽ जाउ और अहूँ हुनका सभक संग रीतिक अनुसार अपना केँ शुद्ध करू ।
हुनका सभ केँ एहि सभक खर्च दियौन , तखन ओ सभ अपन केशो कटबा सकताह ।
एहि तरहेँ सभ केँ पता लगतैक जे जतेक बात अहाँक बारे मे सुनने छल , से सभ फूसि अछि , और अहाँ अपने , धर्म-नियमक पालन करैत छी ।
रहल गैर-यहूदी सभक विषय मे जे प्रभु पर विश्‍वास कऽ लेने छथि , तँ हुनका सभ केँ हम सभ अपन निर्णय लिखि पठा देने छियनि जे ओ सभ एहि बात सभ सँ बाँचल रहथु—मूर्ति पर चढ़ाओल खयबाक वस्‍तु सँ , खूनक खान-पान सँ , कण्‍ठ दबा कऽ मारल ⌞अर्थात् बिनु खून बहौने मारल⌟ पशुक माँसु सँ आ अनैतिक शारीरिक सम्‍बन्‍ध सँ" ।
प्रात भेने पौलुस ओहि चारि गोटे केँ अपना संग लऽ जा कऽ हुनका सभक संग अपना केँ शुद्ध कयलनि ।
तखन शुद्धीकरणक सात दिन कहिया पुरि जायत , और हुनका सभ मे सँ प्रत्‍येकक लेल बलि-प्रदान कयल जायत , तकर जानकारी पुरोहित केँ देबाक लेल मन्‍दिर मे गेलाह ।
पौलुसक जानक खतरा शुद्धीकरणक सात दिन जखन पूरा होमऽ पर छल तँ आसिया प्रदेशक किछु यहूदी सभ पौलुस केँ मन्‍दिर मे देखलकनि ।
ओ सभ समस्‍त भीड़ केँ भड़का कऽ हुनका पकड़ि लेलकनि आ हल्‍ला करऽ लागल , "इस्राएली बाबू-भैया सभ , मदति करू !
ई वैह अछि जे सभतरि अपना सभक यहूदी जाति , मूसाक धर्म-नियम आ एहि मन्‍दिरक विरोध मे सभ केँ सिखबैत अछि ।
एतबे नहि ।
आब ओ यूनानिओ सभ केँ मन्‍दिर मे लाबि एहि पवित्र स्‍थान केँ अपवित्र कऽ देलक अछि" !
ई बात ओ सभ एहि लेल कहलक जे शहर मे पौलुसक संग इफिसुस-निवासी त्रोफिमुस केँ देखने छलैक , आ तेँ बुझलक जे पौलुस ओकरा मन्‍दिरो मे लऽ गेल होयतैक ।
ई सुनि सौंसे शहरक लोकक खून खौलऽ लगलैक ।
सभ दिस सँ लोक सभ दौड़ैत आयल , आ पौलुस केँ पकड़ि कऽ मन्‍दिर सँ घिसिअबैत बाहर अनलकनि ।
मन्‍दिरक द्वारि तुरत बन्‍द कऽ देल गेल ।
रोमी सैन्‍यदलक द्वारा हस्‍तक्षेप ओ सभ पौलुस केँ जान सँ मारि देबाक कोशिश मे छल , मुदा तखने रोमी सैन्‍यदलक सेनापति लग ई खबरि पहुँचल जे सौंसे यरूशलेम मे उपद्रव मचि गेल अछि ।
ओ तुरत किछु सेनानायक आ सैनिक सभ केँ लऽ कऽ भीड़क दिस दौड़ि पड़लाह ।
लोक सभ जखन सेनापति आ हुनकर सैनिक सभ केँ देखलकनि तँ पौलुस केँ पिटनाइ छोड़ि देलक ।
सेनापति पौलुस लग आबि कऽ हुनका बन्‍दी बना लेलनि , आ हुनका दू जिंजीर लऽ कऽ बन्‍हबाक आदेश देलनि ।
तखन लोक सभ केँ पुछलथिन , "ई के अछि आ की कयने अछि"?
भीड़क लोक सभ उत्तर मे केओ किछु बाजि कऽ तँ केओ किछु बाजि कऽ हल्‍ला करऽ लागल ।
हल्‍लाक कारणेँ सेनापति कोनो बातक पता नहि लगा सकलाह , तेँ आज्ञा देलनि जे पौलुस केँ गढ़ मे लऽ गेल जाय ।
पौलुस जखन गढ़क सीढ़ी लग पहुँचलाह तँ भीड़ ततेक हिंसक भऽ गेल छल जे सैनिक सभ केँ पौलुस केँ उठा कऽ लऽ जाय पड़लैक ।
भीड़ पाछाँ-पाछाँ अबैत हल्‍ला करैत रहल जे , "ओकरा खतम करू" !
भीड़क सामने पौलुसक कथन सैनिक सभ जखन पौलुस केँ गढ़क भीतर लऽ जाय लागल तँ पौलुस सेनापति केँ कहलथिन , "अपने जँ आज्ञा दी तँ हम अपने सँ किछु बात करी" ।
ओ उत्तर देलनि , "तखन तोँ यूनानी भाषा जनैत छह?
की तोँ ओ मिस्र-निवासी नहि छह जे हाल मे विद्रोह करबा कऽ चारि हजार उग्रवादी केँ निर्जन प्रदेश मे लऽ गेल छल"?
पौलुस उत्तर देलथिन , "हम यहूदी छी , किलिकिया प्रदेशक प्रसिद्ध महानगर तरसुसक नागरिक ।
अपने सँ निवेदन अछि जे एहि लोक सभ केँ हम किछु कही तकरा लेल हमरा हुकुम देल जाओ" ।
सेनापतिक आज्ञा पाबि , पौलुस सीढ़ी पर ठाढ़ भऽ कऽ भीड़क लोक केँ शान्‍त रहबाक लेल हाथ सँ संकेत कयलनि ।
लोक सभ जखन शान्‍त भऽ गेल तँ ओ ओकरा सभ केँ इब्रानी भाषा मे कहऽ लगलथिन ,  "बाबू-भैया लोकनि , हम अपना बारे मे जे कहऽ चाहैत छी से सुनू" ।
लोक सभ जखन अपना इब्रानी भाषा मे हुनका बजैत सुनलक तँ आरो शान्‍त भऽ गेल ।
पौलुस आगाँ कहऽ लगलथिन , "हम यहूदी छी ।
किलिकिया प्रदेशक तरसुस नगर मे हमर जन्‍म भेल , मुदा हमर पालन-पोषण एहि यरूशलेम शहर मे भेल ।
एतऽ आचार्य गमालिएलक चरण मे हमर शिक्षा-दीक्षा भेल ।
अपना सभक पूर्वजक धर्म-नियम सभ निष्‍ठापूर्बक पालन करबाक लेल हमरा विस्‍तारपूर्बक सिखाओल गेल , और हम परमेश्‍वरक लेल एहन उत्‍साह सँ समर्पित छलहुँ जेना अहाँ सभ आइ छी ।
एहि 'बाट ' पर विश्‍वास कयनिहार सभ केँ सता कऽ हम मारिओ दैत छलहुँ—पुरुष आ स्‍त्रीगण दूनू केँ बान्‍हि-बान्‍हि कऽ जहल मे रखबा दैत छलहुँ ।
एहि बातक गवाह महापुरोहित अपने आ धर्मसभाक सदस्‍य सभ छथि ।
ओ सभ दमिश्‍कक यहूदी भाय सभक नामे हमरा पत्रो देलनि जाहि सँ हम दमिश्‍क जा कऽ विश्‍वासी सभ केँ बन्‍दी बना कऽ यरूशलेम आनि दण्‍ड दिआ सकी ।
"ओतऽ जाइत-जाइत करीब दुपहरक समय मे जखन हम दमिश्‍क केँ लगचिआ लेने छलहुँ तँ एकाएक आकाश सँ एकटा बहुत तेज इजोत हमरा चारू कात पड़ल ।
हम जमीन पर खसि पड़लहुँ , आ एकटा आवाज हमरा ई कहैत सुनाइ देलक , 'हौ साउल , हौ साउल , तोँ हमरा किएक सतबैत छह?
' हम पुछलियनि , 'यौ प्रभु , अहाँ के छी?
' ओ उत्तर देलनि , 'हम नासरतक यीशु छी , जिनका तोँ सता रहल छह ।
' हमर संगी सभ इजोत देखलनि , मुदा जे हमरा सँ बात कऽ रहल छलाह , तिनकर आवाजक अर्थ नहि बुझलनि ।
"हम पुछलियनि , 'आब हम की करू , प्रभु?
' प्रभु उत्तर देलनि , 'तोँ उठि कऽ दमिश्‍क जाह ।
ओतऽ तोरा कहल जयतह जे तोरा करबाक लेल परमेश्‍वर की निश्‍चित कयने छथुन ।
' ओहि बड़का इजोतक कारणेँ हमर आँखि अन्‍हरा गेल छल , आ तेँ हमर संगी सभ हाथ पकड़ि कऽ हमरा दमिश्‍क मे लऽ गेलाह ।
"हननियाह नामक एक आदमी हमरा सँ भेँट करबाक लेल अयलाह ।
ओ धर्म-नियम केँ भक्‍तिपूर्बक पालन करऽ वला छलाह , आ दमिश्‍कक सभ यहूदीक बीच प्रतिष्‍ठित मानल जाइत छलाह ।
ओ हमरा लग मे ठाढ़ भऽ कऽ कहलनि , 'भाइ साउल , आब अहाँ फेर सँ देखऽ लागू !
' ओही क्षण हमरा फेर सुझऽ लागल आ हम हुनका देखलियनि ।
"तखन ओ हमरा कहलनि , 'अपना सभक पूर्वजक परमेश्‍वर अहाँ केँ पहिनहि सँ एहि लेल चुनने छथि जे अहाँ हुनकर इच्‍छा केँ जानी , हुनकर धार्मिक सेवक केँ देखी आ हुनकर अपन मुँहक बात सुनी ।
सभ मनुष्‍यक सामने अहाँ ओहि बातक गवाह होयब जे देखने आ सुनने छी ।
आब आओर विलम्‍ब किएक?
उठू , और प्रभु यीशु सँ विनती कऽ कऽ बपतिस्‍मा लिअ आ अपन पाप धो लिअ ।
' "हम यरूशलेम घुरि अयलहुँ ।
एक दिन मन्‍दिर मे प्रार्थना करैत काल हम प्रभुक दर्शन पौलहुँ ।
हम देखलहुँ जे प्रभु हमरा कहि रहल छथि जे , 'जल्‍दी करह !
यरूशलेम केँ तुरत छोड़ह , कारण लोक सभ हमरा बारे मे तोहर गवाही स्‍वीकार नहि करतह ।
' हम हुनका उत्तर देलियनि , 'मुदा प्रभुजी , ओ सभ जनैत अछि जे हम सभाघर सभ मे जा-जा कऽ अहाँक विश्‍वासी सभ केँ पकड़ि कऽ पिटैत छलहुँ आ जहल मे रखैत छलहुँ ।
और अहाँक गवाह स्‍तिफनुसक जखन हत्‍या भऽ रहल छल तँ हम अपने ओतऽ ठाढ़ छलहुँ आ हुनकर हत्‍या सँ सहमत छलहुँ ।
हत्‍यारा सभक वस्‍त्रक रखबारिओ कयलहुँ ।
' तखन प्रभु हमरा कहलनि , 'तोँ जाह ।
हम तोरा दूर-दूर तक गैर-यहूदी सभक बीच पठयबह ।
' "नागरिकताक महत्‍व एतऽ तक लोक सभ पौलुसक बात सुनैत रहल , मुदा आब ई बात सुनिते जे "हम तोरा गैर-यहूदी सभक बीच पठयबह , "ओ सभ जोर-जोर सँ हल्‍ला करऽ लागल , "एकरा खतम कऽ दिअ !
पृथ्‍वी पर सँ एकर नामो-निशान मेटा दिअ !
ई जीवित रहऽ जोगरक नहि अछि" !
हल्‍ला करैत ओ सभ अपन कपड़ा हवा मे फेकि रहल छल और आकाश दिस गर्दा उड़ा रहल छल ।
तँ सेनापति आदेश देलनि जे , एकरा गढ़ मे लऽ जाह , आ चाबुक सँ पिटि कऽ एकरा सँ पूछ-ताछ करहक जाहि सँ हम बुझि सकब जे लोक सभ एकरा विरोध मे एना किएक हल्‍ला कऽ रहल छैक ।
ओ सभ पौलुस केँ जखन पिटबाक लेल बान्‍हि लेने छल तँ पौलुस कप्‍तान , जे लग मे ठाढ़ छलाह , तिनका सँ पुछलथिन , "की कानूनक अनुसार ई बात ठीक अछि जे कोनो रोमी नागरिक केँ पिटब , आ ताहू मे , तकरा जे कोनो अपराधक दोषी नहि ठहराओल गेल होअय"?
कप्‍तान ई सुनि सेनापति लग जा कऽ कहलथिन , "अपने ई की कऽ रहल छी?
ई आदमी तँ रोमी नागरिक अछि" !
सेनापति पौलुस लग अयलाह आ पुछलथिन , "कहह !
की तोँ रोमी नागरिक छह"?
ओ उत्तर देलथिन , "हँ" ।
तखन सेनापति कहलथिन , "हमरा तँ अपन नागरिकता प्राप्‍त करऽ मे बहुत पाइ खर्च करऽ पड़ल" ।
पौलुस उत्तर देलथिन , "मुदा हम तँ जन्‍मे सँ नागरिक छी" ।
तखन ओ सभ जे हुनका सँ पूछ-ताछ करितनि , से सभ तुरत पौलुस केँ छोड़ि कऽ ओतऽ सँ हटि गेल ।
सेनापति ई बुझि अपनो भयभीत छलाह , जे हम एक रोमी नागरिक केँ जिंजीर सँ बन्‍हबौने छी ।
धर्म-महासभाक सामने पौलुस प्रात भेने एहि बातक ठीक सँ पता लगयबाक लेल जे यहूदी सभ पौलुस पर किएक अभियोग लगा रहल अछि , सेनापति हुनकर बन्‍हन खोलि देलनि और आदेश देलनि जे मुख्‍यपुरोहित सभ आ सम्‍पूर्ण धर्म-महासभा जमा होअय ।
धर्म-महासभा जमा भेला पर हुनका सभक सामने पौलुस केँ ठाढ़ कऽ देलनि ।
 पौलुस धर्म-महासभाक दिस एकटक लगा कऽ देखलनि आ बजलाह , "भाइ लोकनि , हम जाहि तरहेँ आजुक दिन धरि अपन जीवन व्‍यतीत कयने छी , ताहि सम्‍बन्‍ध मे हम अपना केँ परमेश्‍वरक नजरि मे निर्दोष बुझैत छी" ।
एहि पर महापुरोहित हननियाह पौलुसक लग मे ठाढ़ लोक सभ केँ आदेश देलथिन जे , मारू ओकरा मुँह पर थप्‍पड़ ।
तखन पौलुस हुनका कहलथिन , "यौ चुनक-पोतल देवाल , परमेश्‍वर अहीं केँ मारताह !
अहाँ धर्म-नियमक अनुसार हमर न्‍याय करबाक लेल एतऽ बैसल छी , और अहाँ अपने धर्म-नियमक विरोध मे हमरा मारबाक लेल आज्ञा दैत छिऐक" !
पौलुसक लग ठाढ़ लोक सभ हुनका कहलकनि , "की अहाँ परमेश्‍वरक ठहराओल महापुरोहित केँ अपमानित करैत छियनि"?
पौलुस उत्तर देलथिन , "भाइ लोकनि , हमरा नहि बुझल छल जे ई महापुरोहित छथि ।
धर्मशास्‍त्रक लेख अछि , 'तोँ अपन समाजक शासक केँ अपशब्‍द नहि कहबह ।
'"पौलुस जनैत छलाह जे उपस्‍थित लोक सभ मे सदुकी आ फरिसी दूनू पंथक लोक अछि , आ तेँ ओ सभा मे बाजऽ लगलाह , "भाइ लोकनि , हम फरिसी छी , आ फरिसीक पुत्र छी ।
हमर न्‍याय एखन एहि लेल कयल जा रहल अछि जे हमर विश्‍वासपूर्ण आशा अछि जे मुइल सभ फेर जिआओल जायत" ।
हुनकर ई बात सुनिते , फरिसी आ सदुकी सभ अपने मे झगड़ा करऽ लगलाह , आ सभा मे फूट पड़ि गेल ।
कारण , सदुकी सभक कथन अछि जे मुइल सभ नहि जिआओल जायत , और ने स्‍वर्गदूत अछि आ ने कोनो तरहक आत्‍मा होइत अछि , मुदा फरिसी सभ एहि तीनू बात केँ मानैत अछि ।
तँ एहि तरहेँ बड़का हल्‍ला मचि गेल ।
फरिसी पंथक किछु धर्मशिक्षक सभ उठि बहुत जोर दऽ कऽ कहऽ लगलाह , "हम सभ एहि व्‍यक्‍ति मे कोनो खराबी नहि देखैत छी ।
आ मानि लिअ जे एकरा सँ कोनो स्‍वर्गदूत वा आत्‍मा बात कयने होथि , तखन"?
ई झगड़ा ततेक ने बढ़ि गेल जे सेनापति केँ डर होमऽ लगलनि जे , कतौ ई सभ पौलुस केँ टुकड़ा-टुकड़ा नहि कऽ दैक ।
तेँ ओ सैनिक सभ केँ आज्ञा देलथिन जे सभा मे जा कऽ ओकरा जबरदस्‍ती छोड़ाबह आ गढ़ मे लऽ आनह ।
पौलुस केँ परमेश्‍वरक प्रोत्‍साहन ओही राति प्रभु पौलुसक लग मे ठाढ़ भऽ कऽ कहलथिन , "साहस राखह !
जहिना तोँ यरूशलेम मे हमरा विषय मे गवाही देलह , तहिना रोम मे सेहो तोरा गवाही देबाक छह" ।
पौलुसक विरोध मे षड्‌यन्‍त्र भोर भेला पर यहूदी सभ षड्‌यन्‍त्र रचलक आ सपत खयलक जे , जा धरि पौलुस केँ जान सँ नहि मारि देब , ता धरि किछु नहि खायब-पीब ।
ई षड्‌यन्‍त्र रचनिहार सभ चालिस सँ बेसी गोटे छल ।
ओ सभ मुख्‍यपुरोहित सभ आ बूढ़-प्रतिष्‍ठित लोकनि लग जा कऽ कहलकनि , "हम सभ भारी सपत खयलहुँ जे , जा धरि पौलुस केँ मारि नहि देब , ता धरि किछु नहि खायब-पीब ।
तेँ अहाँ सभ धर्म-महासभाक संग मिलि कऽ सेनापति सँ निवेदन करू जे ओ पौलुस केँ एम्‍हर लऽ अबथि , एहि बहाना सँ जे हम सभ ओकर आरो ठीक सँ जाँच करऽ चाहैत छी ।
और हम सभ जे छी , से ओकरा एतऽ पहुँचऽ सँ पहिनहि ओकरा मारि देबाक लेल तैयार रहब" ।
मुदा पौलुसक भागिन एहि षड्‌यन्‍त्रक बारे मे सुनि लेलक ।
ओ तुरत्ते गढ़ मे जा कऽ पौलुस केँ ई बात कहि देलकनि ।
तखन पौलुस एक कप्‍तान केँ बजा कऽ कहलथिन , "एकरा सेनापति लग लऽ जाउ , ई हुनका किछु कहऽ चाहैत अछि" ।
तँ कप्‍तान ओकरा सेनापति लग लऽ जा कऽ कहलथिन , "बन्‍दी पौलुस हमरा बजा कऽ कहलक जे हम एहि लड़का केँ अपनेक लग लऽ जाइ , कारण एकरा अपने सँ किछु कहबाक छैक" ।
सेनापति ओहि लड़का केँ हाथ पकड़ि कऽ एकान्‍त मे लऽ गेलाह आ पुछलथिन , "तोँ हमरा कोन बात कहऽ चाहैत छह"?
ओ उत्तर देलकनि , "यहूदी सभ नियारने अछि जे पौलुस केँ काल्‍हिखन धर्म-महासभाक सामने अनबाक लेल अपने सँ निवेदन करी , एहि बहाना सँ जे , हम सभ ओकर आरो ठीक सँ जाँच करऽ चाहैत छी ।
मुदा ओकर सभक निवेदन अपने स्‍वीकार नहि करब , कारण , ओकरा सभ मे सँ चालिस सँ बेसी लोक हुनकर घात करबाक ताक मे अछि ।
ओ सभ ई सपत खयने अछि जे , जा धरि पौलुस केँ जान सँ नहि मारि देब , ता धरि किछु नहि खायब-पीब ।
एखनो ओ सभ तैयार अछि , खाली अपनेक आज्ञाक प्रतीक्षा कऽ रहल अछि" ।
सेनापति युवक केँ ई कहि कऽ विदा कऽ देलथिन जे , "ककरो नहि बुझऽ दहक जे तोँ हमरा एहि बातक खबरि देलह" ।
तखन सेनापति दूटा कप्‍तान केँ बजा कऽ आज्ञा देलथिन , "अहाँ सभ दू सय पैदल-सैनिक , सत्तरि घोड़सवार आ दू सय भालाधारी सैनिक केँ आइ नौ बजे राति तक कैसरिया विदा होयबाक लेल तैयार करू , और पौलुसक लेल सेहो घोड़ाक व्‍यवस्‍था करू , जाहि सँ ओ सभ ओकरा सुरक्षित राज्‍यपाल फेलिक्‍स लग पहुँचाबय" ।
ओ राज्‍यपालक लेल ई पत्र लिखलनि—परम श्रेष्‍ठ राज्‍यपाल फेलिक्‍स केँ क्‍लौदियुस लुसियासक दिस सँ सादर प्रणाम ।
एहि आदमी केँ यहूदी सभ पकड़ने छल , और एकर खून करऽ पर लागल छल , मुदा तखने हम सैनिक सभक संग ओतऽ पहुँचि एकरा छोड़ौलहुँ , कारण हमरा पता लागल छल जे ई रोमी नागरिक अछि ।
हम जानऽ चाहैत छलहुँ जे ओ सभ एकरा विरोध मे की आरोप लगा रहल अछि , तेँ ओकरा सभक धर्म-महासभाक सामने एकरा उपस्‍थित करौलिऐक ।
ओतऽ हमरा बुझऽ मे आयल जे ओकरा सभक अपन धर्म सँ सम्‍बन्‍धित जे विवादक बात सभ अछि ताहि विषय मे एकरा पर आरोप लगाओल जा रहल अछि , नहि कि कोनो एहन बातक विषय मे जाहि लेल एकरा मृत्‍युदण्‍ड देल जाय वा जहलो मे राखल जाय ।
आब हमरा पता लागल जे एकर हत्‍याक लेल षड्‌यन्‍त्र रचल गेल अछि ।
तेँ एकरा अपनेक ओहिठाम तुरत पठयबाक निर्णय कयलहुँ ।
और एकरा पर जे सभ आरोप लगा रहल अछि , तकरा सभ केँ हम सेहो आदेश देने छिऐक जे ओ सभ अपन आरोप अपनेक समक्ष प्रस्‍तुत करय ।
सुरक्षाक कारणेँ पौलुस कैसरिया मे सैनिक सभ सेनापतिक आदेशक अनुसार पौलुस केँ राता-राती लऽ गेलनि और अन्‍तिपत्रिस नगर तक पहुँचा देलकनि ।
प्रात भेने ओ सभ घोड़सवार सैनिक सभ केँ पौलुस केँ आगाँ लऽ जयबाक लेल छोड़ि देलक आ ओ सभ स्‍वयं गढ़ पर घुरि गेल ।
कैसरिया मे पहुँचला पर घोड़सवार सैनिक सभ राज्‍यपाल केँ पत्र देलकनि आ पौलुस केँ हुनका जिम्‍मा मे लगा देलकनि ।
पत्र पढ़लाक बाद राज्‍यपाल पौलुस सँ पुछलथिन , "अहाँ कोन प्रदेशक छी"?
पौलुसक ई उत्तर सुनि जे , हम किलिकिया प्रदेशक छी , राज्‍यपाल कहलथिन , "अहाँ पर आरोप लगौनिहार सभ जखन एतऽ आबि जायत , तखन हम अहाँक मोकदमा सुनब" ।
तखन ओ आदेश देलनि जे पौलुस केँ हेरोद-दरबार मे पहरा मे राखल जाय ।
 राज्‍यपाल फेलिक्‍सक सामने पौलुस पर अभियोग पाँच दिनक बाद महापुरोहित हननियाह किछु धार्मिक अगुआ सभ और तरतुल्‍लुस नामक एक वकीलक संग कैसरिया अयलाह , आ राज्‍यपाल फेलिक्‍सक समक्ष पौलुसक विरोध मे अपन आरोप प्रस्‍तुत कयलनि ।
पौलुस केँ बजाओल गेलनि , आ तरतुल्‍लुस एहि प्रकारेँ हुनका पर आरोप लगबैत राज्‍यपाल केँ कहऽ लगलनि , "परम श्रेष्‍ठ राज्‍यपाल जी , हमरा लोकनिक बीच जे ई निरन्‍तर शान्‍ति रहैत अछि से अपनेक कृपाक कारणेँ अछि ।
अपनेक बुद्धिमत्तापूर्ण शासनक फलस्‍वरूप एहि देश मे बहुतो समाजिक सुधार भऽ गेल अछि ।
ई सभ बात हमरा लोकनि सभ तरहेँ आ सभतरि हार्दिक धन्‍यवादक संग स्‍वीकार करैत छी ।
हम अपनेक बेसी समय नहि लेबऽ चाहैत छी , तेँ निवेदन अछि जे हमरा लोकनिक दू-चारि शब्‍द केँ सुनबाक कृपा कयल जाओ ।
बात एहि तरहेँ अछि ।
ई आदमी उपद्रवी अछि ।
सौंसे संसारक यहूदी सभ मे आन्‍दोलन मचबैत घुमैत अछि ।
ई नासरी-कुपंथक नेता अछि , और एतबे नहि , ई मन्‍दिरो केँ अपवित्र करबाक कोशिश कयलक , मुदा तखने हमरा लोकनि आबि एकरा पकड़ि लेलिऐक ।
[हम सभ अपन धर्म-नियमक अनुसार एकर फैसला कऽ देने रहितिऐक , मुदा सेनापति लुसियास आबि कऽ हमरा सभक हाथ सँ एकरा जबरदस्‍ती छिनि लेलनि और अभियोगी पक्ष केँ अपनेक सम्‍मुख उपस्‍थित होयबाक आज्ञा दऽ देलनि ।
]अपने स्‍वयं एकरा सँ पूछ-ताछ कऽ कऽ पता लगा सकब जे जाहि बातक आरोप हमरा लोकनि एकरा पर लगा रहल छी , से सभ सत्‍य अछि" ।
यहूदी सभ सेहो हुनकर "हँ"मे "हँ"मिला कऽ आरोप लगाबऽ मे संग देलथिन आ कहैत रहलाह , "हँ , यैह बात सभ अछि" ।
पौलुसक प्रत्‍युत्तर राज्‍यपाल आब पौलुस केँ बजबाक लेल संकेत कयलनि , तँ ओ एहि प्रकारेँ उत्तर देलथिन , "ई बुझि जे अपने बहुत वर्ष सँ एहि यहूदी जातिक न्‍यायाधीश छी , हमरा अपनेक सामने अपन वयान देबऽ मे बड्ड प्रसन्‍नता भऽ रहल अछि ।
हमरा यरूशलेम मे आराधना करबाक लेल गेला बारह दिन सँ बेसी नहि भेल अछि , तकर पता अपने सेहो लगा सकैत छी ।
ई सभ जे छथि , से हमरा ने तँ मन्‍दिर मे ककरो सँ वाद-विवाद करैत आ ने सभाघर मे वा शहर मे कतौ भीड़ केँ भड़कबैत पौलनि ।
जाहि बातक आरोप ई सभ आब हमरा पर लगा रहल छथि , से बात अपनेक सामने प्रमाणित नहि कऽ सकैत छथि ।
हँ , हम स्‍वीकार करैत छी जे हम एहि 'बाट ' केँ मानैत छी , जकरा ई लोकनि 'कुपंथ ' कहैत छथि , और एही बाटक अनुसार हम अपन पूर्वजक परमेश्‍वरक आराधना करैत छी ।
जे बात मूसाक धर्म-नियम मे आ परमेश्‍वरक प्रवक्‍ता लोकनिक लेख मे लिखल अछि , ताहि सभ पर हम एखनो विश्‍वास करैत छी ।
हमर पूर्ण विश्‍वास अछि , जेना कि हिनको सभक छनि , जे परमेश्‍वर धर्मी और अधर्मी दूनू केँ मृत्‍युक बाद जिऔथिन ।
एहि कारणेँ हम सदिखन अपन जीवन ताहि तरहेँ व्‍यतीत करबाक प्रयत्‍न करैत छी , जाहि सँ हम परमेश्‍वरक आ मनुष्‍यक दृष्‍टि मे निर्दोष रही ।
"बहुत वर्षक बाद हम अपन जातिक गरीब लोक सभक लेल दान पहुँचाबऽ और परमेश्‍वर केँ चढ़ौना चढ़यबाक लेल यरूशलेम घूमि अयलहुँ ।
एही काजक समय मे ई सभ हमरा मन्‍दिर मे देखलनि ।
हम शुद्धीकरणक विधि सभ पूरा कऽ लेने छलहुँ , और हमरा संग ने कोनो भीड़ छल आ ने कोनो बातक हुल्‍लड़ि मचि रहल छल ।
मुदा तखन आसिया प्रदेशक किछु यहूदी सभ अयलाह आ. उचित तँ ई रहैत जे , जँ हुनका सभ केँ हमरा विरोध मे किछु छलनि तँ ओ सभ स्‍वयं अपनेक समक्ष एतऽ उपस्‍थित भऽ कऽ अपन आरोप हमरा पर लगबितथि ।
आब तँ , ई सभ जे छथि , से सभ एखन कहथु जे हम जखन धर्म-महासभाक सामने मे ठाढ़ छलहुँ तखन ई सभ हमरा कोन अपराधक दोषी पौलनि ।
एकेटा ई बात भऽ सकत जे हम हिनका सभक सामने मे ठाढ़ भऽ कऽ जोर सँ कहलहुँ जे , 'अहाँ सभक समक्ष हमर न्‍याय आइ एही कारणेँ कयल जा रहल अछि जे , हमर पूर्ण विश्‍वास अछि जे परमेश्‍वर मुइल सभ केँ जिऔथिन ।
' "निर्णय मे देरी तखन फेलिक्‍स , जे एहि "बाट"क बारे मे नीक जकाँ जनैत छलाह , ई कहि मोकदमाक सुनवाइ बन्‍द कयलनि जे , "सेनापति लुसियास जखन आबि जयताह , तखन अहाँ सभक मोकदमाक निर्णय करब" ।
ओ कप्‍तान केँ आदेश देलथिन जे पौलुस केँ किछु स्‍वतन्‍त्रताक संग पहरा मे राखल जाय आ हुनकर साथी-संगी सभ केँ हुनकर आवश्‍यकताक पूर्ति करऽ सँ रोकल नहि जाय ।
किछु दिनक बाद फेलिक्‍स अपन घरवाली द्रुसिल्‍ला , जे यहूदी जातिक छलीह , तिनका लऽ कऽ अयलाह आ पौलुस केँ बजबौलनि ।
पौलुस हुनका सँ प्रभु यीशु मसीह पर विश्‍वास करबाक सम्‍बन्‍ध मे बात करऽ लगलाह आ फेलिक्‍स सुनैत रहलाह ।
मुदा जखन ओ धार्मिकता , अपना केँ वश मे रखनाइ , और परमेश्‍वरक आबऽ वला न्‍यायक दिनक विषय मे बाजऽ लगलाह , तखन फेलिक्‍स भयभीत भऽ उठलाह आ कहलथिन , "आब रहऽ दैह !
एखन तोँ जा सकैत छह ।
फेर फुरसति भेटला पर हम तोरा बजयबह" ।
संगहि-संग ओ पौलुस सँ घूस प्राप्‍त करबाक आशा रखैत छलाह , आ तेँ हुनका बेर-बेर बजबा कऽ हुनका संग बात-चीत करैत छलाह ।
दू वर्ष बितलाक बाद फेलिक्‍सक जगह पर पुरखियुस फेस्‍तुस राज्‍यपालक पद पर अयलाह , आ फेलिक्‍स यहूदी सभ केँ खुश करबाक उद्देश्‍य सँ पौलुस केँ जहल मे बन्‍दे छोड़ि गेलाह ।
 नव राज्‍यपालक द्वारा मोकदमाक सुनवाइ शुरू फेस्‍तुस अपना प्रदेश मे अयलाक तीन दिनक बाद कैसरिया सँ यरूशलेम गेलाह ।
ओतऽ यहूदी सभक मुख्‍यपुरोहित और अगुआ लोकनि हुनका समक्ष पौलुसक विरोध मे अपन अभियोग प्रस्‍तुत कयलनि , और हुनका सँ विनती कयलनि जे ओ पौलुस केँ मोकदमाक लेल फेर यरूशलेम पठयबाक कृपा करथि ।
तकर कारण ई छल जे ओ सभ रस्‍ते मे पौलुसक हत्‍या करबाक योजना बना रहल छलाह ।
मुदा फेस्‍तुस उत्तर देलथिन , "पौलुस कैसरिया मे बन्‍दी अछि , आ हम अपने जल्‍दिए ओतऽ जा रहल छी ।
तेँ अहाँ सभ मे सँ जे प्रमुख व्‍यक्‍ति सभ होथि , से सभ हमरा संग चलथु और जँ ओ कोनो अनुचित काज कयने अछि तँ ओतहि ओकरा पर अभियोग लगबथु" ।
फेस्‍तुस हुनका सभक बीच आठ-दस दिन बिता कऽ फेर कैसरिया घूमि अयलाह ।
प्राते भेने ओ न्‍यायासन पर बैसि कऽ आज्ञा देलनि जे पौलुस केँ उपस्‍थित कयल जाय ।
पौलुस केँ अयला पर यरूशलेम सँ आयल यहूदी सभ हुनका चारू कात ठाढ़ भऽ कऽ हुनका पर भारी-भारी आरोप लगाबऽ लगलनि , जकरा प्रमाणित नहि कऽ सकलाह ।
तखन पौलुस अपना पक्षक बात सुनौलनि , "हम ने तँ यहूदी सभक धर्म-नियमक विरोध मे , ने मन्‍दिरक विरोध मे आ ने सम्राट-कैसरक विरोध मे कोनो अपराध कयने छी" ।
फेस्‍तुस यहूदी सभ केँ खुश करबाक लेल पौलुस सँ पुछलथिन , "की तोँ यरूशलेम जयबाक लेल तैयार होयबह जे ओतहि हमरा सामने मे एहि बात सभक सम्‍बन्‍ध मे तोहर न्‍याय होयतह"?
मुदा पौलुस उत्तर देलथिन , "हम एखन सम्राट-कैसरक न्‍यायासनक सामने ठाढ़ छी ।
एतहि हमर न्‍याय होयबाक चाही ।
जेना कि अपने नीक जकाँ जनैत छी , हम यहूदी सभ केँ कोनो हानि नहि पहुँचौने छी ।
हम जँ मृत्‍युदण्‍डक योग्‍य कोनो अपराध कयने होइ तँ मरबाक लेल हम एकदम तैयार छी ।
मुदा जँ हिनका सभक द्वारा लगाओल अभियोग मे किछु सत्‍ये नहि अछि तँ हमरा हिनका सभक हाथ सौंपबाक अधिकार किनको नहि छनि ।
हम सम्राट लग अपील करैत छी" !
तखन फेस्‍तुस अपन सल्‍लाहकार सभ सँ विचार-विमर्श कऽ कऽ उत्तर देलथिन , "तोँ सम्राट लग अपील कयलह , तोँ सम्राटे लग जयबह" !
राज्‍यपाल फेस्‍तुस आ राजा अग्रिप्‍पा किछु दिनक बाद राजा अग्रिप्‍पा और बरनिकी फेस्‍तुस केँ नव पदक शुभकामना देबाक लेल कैसरिया अयलाह आ हुनका ओतऽ बहुते दिन रहलाह ।
एहि सँ फेस्‍तुस केँ पौलुसक मोकदमाक विषय मे राजा केँ बुझयबाक मौका भेटलनि ।
ओ कहलथिन , "एतऽ एक आदमी अछि जकरा फेलिक्‍स बन्‍दिए छोड़ि गेल छथि ।
हम जखन यरूशलेम गेलहुँ तँ यहूदी सभक मुख्‍यपुरोहित और बूढ़-प्रतिष्‍ठित सभ हमरा लग आबि एकरा पर लगाओल आरोप सभ सुनौलनि आ माँग कयलनि जे ओकरा दण्‍ड देल जाय ।
मुदा हम हुनका सभ केँ उत्तर देलियनि जे , हम सभ जे रोमी छी , तकरा सभक ई प्रथा नहि अछि जे बन्‍दी केँ ओहिना ककरो हाथ सौंपि दिऐक ।
कोनो व्‍यक्‍ति पर जँ आरोप लगाओल गेल अछि , तँ पहिने ओकरा आरोप लगाबऽ वला सभक समक्ष अपन पक्षक वयान देबाक अवसर देल जाइत छैक , तकरा बादे फैसला कयल जाइत अछि , ओना नहि ।
ओ सभ हमरा संग एतऽ अयलाह तँ हम विलम्‍ब नहि कऽ कऽ प्राते भेने न्‍यायासन पर बैसि कऽ एहि आदमी केँ उपस्‍थित करयबाक आज्ञा देलहुँ ।
मुदा ओकर विरोधी सभ जखन आरोप लगयबाक लेल ठाढ़ भेलाह , तँ ओ सभ एहन कोनो अपराधक आरोप ओकरा पर नहि लगौलनि जेना हम सोचने छलहुँ ।
एतबे बात छल जे ओकरा सँ हुनका सभ केँ अपन धर्मक कोनो बात सभ मे मतभेद छलनि , और यीशु नामक एक मुइल आदमी , जकरा पौलुस जीविते कहैत छलैक , तकरा विषय मे विवाद छलनि ।
हमरा फुरयबे नहि करैत छल जे एहन बात सभक छानबीन कोना कयल जाय ।
तेँ हम ओकरा सँ पुछलिऐक जे , की तोँ यरूशलेम जयबाक लेल तैयार होयबह जाहि सँ ओतहि एहि बात सभक सम्‍बन्‍ध मे तोहर न्‍याय होयतह?
मुदा ओ अपील कयलक जे ओ सम्राटक न्‍याय आ निर्णयक लेल संरक्षण मे राखल जाय , तँ हम आदेश देलहुँ जे जाबत तक हम ओकरा सम्राट लग नहि पठा दैत छी ताबत तक ओ पहरा मे राखल जाय" ।
एहि पर अग्रिप्‍पा फेस्‍तुस केँ कहलथिन , "हम अपने एहि आदमीक बात सुनितहुँ" ।
फेस्‍तुस उत्तर देलथिन , "अहाँ काल्‍हिए ओकर बात सुनि लेबैक" ।
फेस्‍तुसक समस्‍या—अभियोग-पत्र तँ प्रात भेने अग्रिप्‍पा आ बरनिकी बड़का धूम-धामक संग सेनापति सभ आ शहरक गणमान्‍य व्‍यक्‍ति सभक संग सभा भवन मे प्रवेश कयलनि ।
फेस्‍तुसक आज्ञा पर पौलुस केँ बजाओल गेलनि ।
तखन फेस्‍तुस बजलाह , "राजा अग्रिप्‍पा आ समस्‍त उपस्‍थित आदरणीय लोक सभ , ई आदमी , जकरा एतऽ देखैत छी , तकरा सम्‍बन्‍ध मे यरूशलेम मे और एतौ सम्‍पूर्ण यहूदी जातिक लोक सभ जोर-जोर सँ हल्‍ला कऽ कऽ हमरा सँ ई माँग कयने अछि जे ई आदमी जीवित रहबाक योग्‍य नहि अछि ।
मुदा हम एहि निश्‍चय पर पहुँचल छी जे ई आदमी मृत्‍युदण्‍डक योग्‍य कोनो काज नहि कयने अछि ।
लेकिन ई अपने जखन सम्राट लग अपील कयलक तँ हम एकरा रोम पठयबाक निर्णय कयलहुँ ।
मुदा हमरा लग एकरा विषय मे महाराजाधिराज केँ लिखबाक लेल कोनो निश्‍चित बात नहि अछि ।
एहि कारणेँ हम अपने सभक सम्‍मुख , आ खास कऽ , यौ राजा अग्रिप्‍पा , अपनेक सम्‍मुख , एहि आदमी केँ उपस्‍थित करौने छी , जाहि सँ एकर जाँच कयलाक बाद हमरा किछु लिखबाक लेल भेटय ।
कारण , कोनो बन्‍दी केँ बिनु ओकर अभियोग-पत्र तैयार कयने सम्राट लग पठायब हमरा तर्कसंगत नहि बुझाइत अछि" ।
 राजा अग्रिप्‍पाक सम्‍मुख पौलुस तखन अग्रिप्‍पा पौलुस केँ कहलथिन , "अहाँ केँ अपना पक्षक वयान देबाक अनुमति अछि" ।
एहि पर पौलुस हाथ उठा कऽ अपन वयान सुनौनाइ शुरू कयलनि— "राजा अग्रिप्‍पा , ई हमरा लेल सौभाग्‍यक बात अछि जे हमरा आइ अपनेक समक्ष ओहि आरोप सभक सम्‍बन्‍ध मे उत्तर देबाक अवसर भेटल जे यहूदी सभ हमरा पर लगा रहल छथि , विशेष कऽ एहि लेल जे अपने यहूदी सभक सभ प्रथा आ विवाद सँ नीक जकाँ परिचित छी ।
तेँ अपने सँ प्रार्थना अछि जे हमर बात धैर्यपूर्बक सुनबाक कृपा कयल जाओ ।
"हम शुरुए सँ अपना जातिक बीच अपनो देश मे आ यरूशलेमो मे अपन जीवन बचपने सँ कोना बितौलहुँ , से यहूदी सभ जनैत छथि ।
ओ सभ हमर पुरान परिचित लोक छथि आ तेँ जँ चाहितथि तँ हमरा बारे मे गवाहिओ दऽ सकितथि जे हम अपन यहूदी धर्मक सभ सँ कट्टर पंथ , अर्थात् फरिसी पंथक अनुसरण कयने छलहुँ ।
और एखन हमर एहि लेल न्‍याय कयल जा रहल अछि जे हम पूर्ण विश्‍वासक संग ओहि वचन पर अपन आशा रखने छी जे वचन परमेश्‍वर हमरा सभक पूर्वज सभ केँ देने छथि ।
आ ठीक यैह वचन पूरा होयबाक आशा रखैत हमरा यहूदी लोकनिक बारहो कुलक लोक सभ बहुत भक्‍तिक संग दिन-राति परमेश्‍वरक सेवा करैत छथि ।
हँ सरकार , एही वचन पर हमर आशाक कारणेँ यहूदी सभक द्वारा हमरा पर दोष लगाओल जा रहल अछि !
अपने सभ केँ ई बात अविश्‍वसनीय किएक लगैत अछि जे परमेश्‍वर मुइल सभ केँ जिअबैत छथिन?
"हमहूँ सोचैत छलहुँ जे , जतेक हम नासरत-निवासी यीशुक नामक विरोध मे कऽ सकैत छी , ततेक हमरा करबाक अछि ।
आ हम यरूशलेम मे एना करबो कयलहुँ ।
मुख्‍यपुरोहित सभ सँ अधिकार लऽ कऽ हम परमेश्‍वरक कतेको लोक सभ केँ जहल मे राखि देलहुँ , आ जखन ओकरा सभ केँ मृत्‍युदण्‍ड देल गेलैक तँ हमहूँ ओहि मे सहमति दैत छलहुँ ।
हम कतेको बेर सभाघर सभ मे जा-जा कऽ ओकरा सभ केँ दण्‍ड दिआ कऽ ओकरा सभ सँ अपना प्रभु केँ अस्‍वीकार करयबाक कोशिश कयलहुँ ।
हमरा ततेक क्रोध छल जे सनकल जकाँ भऽ गेल छलहुँ आ हम ओकरा सभ केँ सतयबाक लेल आनो-आन देशक शहर सभ मे गेलहुँ ।
"एक बेर हम एही काजक लेल मुख्‍यपुरोहित सभक पूर्ण अधिकार और आज्ञाक संग दमिश्‍क जा रहल छलहुँ ।
करीब दुपहरक समय मे , सरकार , रस्‍ता मे हम आकाश सँ एहन इजोत देखलहुँ जे सूर्योक इजोत सँ तेज छल , जे हमरा आ हमर सहयात्री सभक चारू कात चमकि रहल छल ।
हम सभ गोटे जमीन पर खसि पड़लहुँ ।
तखन हमरा अपन इब्रानी भाषा मे एक आवाज सुनाइ देलक जे हमरा कहैत छल , 'हौ साउल , हौ साउल , हमरा किएक सतबैत छह?
तोँ हमर विरोध कऽ कऽ अपने केँ कष्‍ट पहुँचबैत छह ।
' तखन हम पुछलियनि , 'प्रभु , अहाँ के छी?
' प्रभु हमरा उत्तर देलनि , 'हम यीशु छी , जिनका तोँ सता रहल छह ।
आब उठह !
पयर पर ठाढ़ होअह , कारण हम तोरा एहि लेल दर्शन देने छिअह जे हम तोरा अपन सेवक आ गवाह नियुक्‍त करी ।
तोँ हमरा विषय मे जे देखने छह आ बाद मे जे किछु हम तोरा देखयबह , ताहि सभक सम्‍बन्‍ध मे तोरा गवाही देबाक छह ।
हम तोहर अपन लोकक हाथ सँ और गैर-यहूदी लोक सभक हाथ सँ सेहो तोरा बचयबह ।
हम तोरा ओकरा सभ लग एहि लेल पठा रहल छिअह जे तोँ ओकरा सभक आँखि खोलह और ओकरा सभ केँ अन्‍हार सँ इजोत मे , अर्थात् शैतानक राज्‍य सँ परमेश्‍वर लग , घुमाबह , जाहि सँ हमरा पर विश्‍वास कयला सँ ओ सभ पापक क्षमा प्राप्‍त करय आ परमेश्‍वरक पवित्र कयल लोकक संग उत्तराधिकारी बनय ।
' "तेँ , हे महाराज अग्रिप्‍पा , हम एहि स्‍वर्गीय दर्शन सँ भेटल आज्ञाक उल्‍लंघन नहि कयलहुँ ।
पहिने दमिश्‍क मे , तखन यरूशलेम मे आ सौंसे यहूदिया प्रदेश मे , आ गैर-यहूदी सभ मे सेहो हम प्रचार कयलहुँ जे , अपना पापक लेल पश्‍चात्ताप कऽ कऽ परमेश्‍वर लग घूमि आउ , और अपन काज द्वारा अपन हृदय-परिवर्तन केँ प्रमाणित करू ।
एही कारणेँ यहूदी सभ हमरा मन्‍दिर मे पकड़लक आ जान सँ मारि देबाक कोशिश कयलक ।
मुदा परमेश्‍वर अजुका दिन धरि हमर सहायता कयने छथि , आ तेँ हम आइ एतऽ ठाढ़ भऽ कऽ छोट-पैघ सभक सामने गवाही दऽ रहल छी ।
जाहि बात सभक भविष्‍यवाणी मूसा आ परमेश्‍वरक प्रवक्‍ता लोकनि कयलनि , ताहि सँ बेसी हम किछु नहि कहैत छी— अर्थात् ई जे , उद्धारकर्ता-मसीह केँ दुःख उठयबाक छलनि , और सभ सँ पहिल मृत्‍यु सँ जीबि उठनिहार भऽ कऽ अपनो लोक केँ आ दोसरो जाति सभ केँ सेहो इजोतक शुभ समाचार सुनयबाक छलनि" ।
"हम बताह नहि छी" !
पौलुस जखन ई बात सभ कहिए रहल छलाह तँ फेस्‍तुस बाधा करैत बड्ड जोर सँ कहलथिन , "हौ पौलुस !
तोँ बताह भऽ गेलह !
तोहर पैघ शिक्षा तोरा बताह कऽ देने छह" !
पौलुस उत्तर देलथिन , "परम श्रेष्‍ठ फेस्‍तुस , हम बताह नहि छी ।
हम जे कहैत छी से एकदम सत्‍य आ विवेकपूर्ण बात अछि ।
राजा साहेब एहि बात सभक विषय मे जनैत छथि , आ हुनका सँ हम खुलि कऽ बात कऽ सकैत छी ।
हमरा पूर्ण विश्‍वास अछि जे एहि सभ बात मे एहन कोनो बात नहि अछि जकरा बारे मे ओ नहि जनैत होथि , कारण ई सभ घटना कोनो कोना मे नहि भेल अछि ।
राजा अग्रिप्‍पा , की अपने परमेश्‍वरक प्रवक्‍ता लोकनिक बात पर विश्‍वास करैत छी?
हम जनैत छी जे अपने केँ विश्‍वास अछि" ।
एहि पर अग्रिप्‍पा पौलुस केँ कहलथिन , "की अहाँ एतबे काल मे हमरा मसीही बनाबऽ चाहैत छी?
" !
पौलुस उत्तर देलथिन , "'एतबे ' काल वा 'बहुत ' काल लागय , परमेश्‍वर करथु जे अपनेटा मात्र नहि , बल्‍कि आइ जतबा लोक हमर बात सुनि रहल छथि से सभ केओ हमरा जकाँ बनथि—मात्र एहिना जिंजीर सँ बान्‍हल नहि" !
अधिकारी लोकनिक आपसी गप्‍प-सप्‍प—पौलुस निर्दोष तखन राजा अग्रिप्‍पा उठि गेलाह , आ तहिना राज्‍यपाल , बरनिकी आ हुनका सभक संग बैसल सभ लोक सेहो ठाढ़ भऽ गेलाह ।
सभा सँ बहरा कऽ ओ सभ एक-दोसर सँ बात करऽ लगलाह , आ बजलाह , "ई आदमी मृत्‍युदण्‍ड वा जहल मे राखल जयबाक योग्‍य कोनो काज नहि कऽ रहल अछि" ।
और अग्रिप्‍पा फेस्‍तुस केँ कहलथिन , "ई जँ सम्राट लग अपील नहि कयने रहैत तँ मुक्‍त कयल जा सकैत" ।
 पौलुसक रोम यात्रा प्रारम्‍भ जखन ई निश्‍चय भऽ गेल जे हम सभ पानि जहाज सँ इटली देश जायब तँ पौलुस और दोसरो बन्‍दी सभ केँ सम्राटक सैन्‍यदलक कप्‍तान यूलियुसक जिम्‍मा मे लगा देल गेलनि ।
हम सभ अद्रमुतियुम नगरक एक जहाज जे आसिया प्रदेशक समुद्रक कछेर पर पड़ऽ वला शहर सभ होइत जाय वला छल , ताहि पर चढ़ि कऽ विदा भेलहुँ ।
हमरा सभक संग मकिदुनिया प्रदेशक थिसलुनिका नगरक निवासी अरिस्‍तर्खुस सेहो छलाह ।
दोसर दिन सीदोन नगर मे पहुँचलहुँ ।
ओतऽ यूलियुस पौलुस पर दया कऽ कऽ हुनका संगी-साथी सभक ओहिठाम जा कऽ अपन आवश्‍यकताक वस्‍तु स्‍वीकार करबाक अनुमति देलथिन ।
ओतऽ सँ ओही जहाज सँ फेर विदा भेलहुँ , और हवा विपरीत दिस सँ रहबाक कारणेँ हम सभ साइप्रस द्वीपक अऽढ़ मे चललहुँ ।
तखन किलिकिया और पंफूलिया प्रदेशक सामनेक समुद्री भाग दऽ कऽ आगाँ बढ़ि लुकिया प्रदेशक मूरा नामक स्‍थान पर पहुँचलहुँ ।
ओतऽ कप्‍तान केँ सिकन्‍दरिया नगरक एक जहाज भेटलनि जे इटली देश जा रहल छल ।
ओ हमरा सभ केँ ओहि पर चढ़ा देलनि ।
समुद्री यात्रा कतेक कठिन !
कतेक दिन धरि धिरे-धिरे आगाँ बढ़ैत अन्‍त मे बहुत कठिनाइ सँ हम सभ कनिदुस नगर लग पहुँचलहुँ ।
हवा हमरा सभ केँ ओहि दिस आरो आगाँ बढ़ऽ नहि दऽ रहल छल आ तेँ हम सभ सलमोन नगर लग क्रेत द्वीपक अऽढ़ मे चल गेलहुँ ।
द्वीपक काते-काते बहुत कठिनाइ सँ आगाँ बढ़ैत हम सभ "असल शरण"नामक स्‍थान पर पहुँचलहुँ , जे लसिया नगर लग अछि ।
एहि तरहेँ बहुत समय बिति गेल छल ।
प्रायश्‍चित्त-दिवसक उपास सेहो बिति गेल छल , और जल-यात्रा करब आब खतरनाक छल ।
तेँ पौलुस लोक सभ केँ ई चेतावनी देलथिन जे , "यौ मित्र लोकनि !
हम देखैत छी जे एहि यात्रा मे एखन आगाँ बढ़ला सँ बहुत भारी खतरा होयत ।
मात्र जहाज आ माल-सामानक नहि , बल्‍कि अपना सभ केँ अपन प्राणोक हानि उठाबऽ पड़त" ।
मुदा सेनाक कप्‍तान पौलुसक सल्‍लाह नहि मानि कऽ जहाजक कप्‍तान आ मालिकक बात मानलनि ।
एहि स्‍थान पर जाड़ मास बितयबाक लेल जहाज ठाढ़ करबाक उपयुक्‍त जगह नहि छल , आ तेँ अधिकांश लोक एहि आशा मे आगाँ बढ़ऽ चाहैत छल जे कोहुना कऽ फीनिक्‍स नगर तक पहुँचि जाइ और ओतहि जाड़ मास बिताबी ।
फीनिक्‍स क्रेत द्वीपक एक बन्‍दरगाह अछि जकर मुँह दक्षिण-पश्‍चिम आ उत्तर-पश्‍चिमक दिस अछि ।
भयंकर अन्‍हड़-बिहारि जखन दक्षिण सँ हवा सिहकऽ लागल तँ ई सोचि जे हमरा सभक उद्देश्‍य पूरा भऽ गेल , नाविक सभ लंगर खोललक आ क्रेत द्वीपक काते-काते बढ़ऽ लागल ।
मुदा कनेके कालक बाद द्वीपक दिस सँ भयंकर अन्‍हड़-बिहारि उठल जे "उत्तरबरिया-पुबरिया"कहबैत अछि ।
जहाज अन्‍हड़-बिहारि मे तेना ने फँसि गेल जे नाविक सभ जेम्‍हर सँ अन्‍हड़-बिहारि आबि रहल छल जहाज केँ तेम्‍हर मोड़ऽ सँ असमर्थ भऽ गेल ।
तेँ हम सभ अपना केँ हवाक रुखि पर छोड़ि देलहुँ जे जतऽ लऽ जाय ।
कौदा नामक छोट द्वीपक अऽढ़ मे पहुँचला पर हम सभ बहुत कठिनाइ सँ जहाजक पाछाँ बान्‍हल छोट नाव केँ अपना वश मे कऽ सकलहुँ ।
ओकरा जहाज पर लऽ लेलाक बाद नाविक सभ जहाज केँ मजगूत बनयबाक उद्देश्‍य सँ जहाज केँ नीचाँ-ऊपर रस्‍सी लपेटि कऽ बन्‍हलक ।
तकरबाद , एहि डरेँ जे जहाज कहीं सुरतिस नामक बालु वला क्षेत्र मे ने धँसि जाय , ओ सभ पाल उतारि कऽ जहाज केँ ओहिना हवा मे दहाय देलक ।
अन्‍हड़-बिहारि हमरा सभ केँ ततेक झकझोड़ि रहल छल जे प्रात भेने ओ सभ जहाज परक माल-सामान समुद्र मे फेकऽ लागल ।
तेसर दिन ओ सभ अपने हाथ सँ जहाजक रस्‍सी-पाल इत्‍यादि फेकि देलक ।
बहुतो दिन तक जखन सूर्य आ तारा सभ देखाइ नहि देलक और अन्‍हड़-बिहारि चलिते रहल तँ हमरा सभ केँ बचबाक कोनो आशा नहि रहि गेल ।
विपत्ति मे परमेश्‍वरक आश्‍वासन जहाज परक लोक सभ बहुतो दिन सँ भोजन नहि कऽ रहल छल ।
तखन सभक बीच ठाढ़ भऽ कऽ पौलुस कहलथिन , "मित्र लोकनि !
उचित तँ ई छल जे अहाँ सभ हमर सल्‍लाह मानि कऽ क्रेत द्वीप सँ विदाए नहि भेल रहितहुँ ।
तखन ने ई विपत्ति अबैत आ ने ई हानि उठाबऽ पड़ैत ।
मुदा एखनो हम अहाँ सभ सँ आग्रह करैत छी जे , साहस राखू , कारण ककरो प्राणक हानि नहि उठाबऽ पड़त , मात्र जहाज नष्‍ट भऽ जायत ।
आइए राति मे , परमेश्‍वर , जिनकर हम छियनि आ जिनकर सेवा करैत छी , तिनकर स्‍वर्गदूत हमरा लग ठाढ़ भऽ कऽ कहलनि जे , 'हौ पौलुस , डेराह नहि !
तोँ सम्राटक समक्ष अवश्‍य ठाढ़ होयबह ।
और परमेश्‍वर तोरा पर दया कऽ कऽ , तकरा सभ केँ सुरक्षित रखथुन जे सभ तोरा संग यात्रा कऽ रहल छह ।
' तेँ अहाँ सभ साहस राखू !
कारण , हमरा परमेश्‍वर पर पूरा विश्‍वास अछि जे जेना हमरा कहल गेल अछि तेना हयबो करत ।
मुदा अपना सभक जहाज कोनो द्वीप पर भसिया जायत" ।
जहाज नष्‍ट मुदा लोक सुरक्षित चौदहम राति मे जखन आद्रिया सागर मे एम्‍हर-ओम्‍हर भटकि रहल छलहुँ तँ करीब दुपहर राति कऽ नाविक सभ केँ बुझयलैक जे कोनो कछेरक लग मे आबि गेल छी ।
ओ सभ जखन थाह लेलक तँ ओतऽ अस्‍सी हाथ गहिंराइ छलैक ।
कनेक कालक बाद फेर थाह लेलक तँ साठि हाथ भेटलैक ।
एहि डरेँ जे कहीं पाथर सभ मे ने टकरा जाइ ओ सभ जहाजक पछिलका भाग सँ चारिटा लंगर समुद्र मे खसा देलक आ भोर होयबाक प्रतीक्षा करऽ लागल ।
नाविक सभ केँ जहाज पर सँ भागि जयबाक विचार छलैक , तेँ जहाजक अगिला भाग सँ लंगर खसयबाक बहाना सँ ओ सभ छोटका नाव समुद्र मे उतारने छल ।
मुदा पौलुस सेनाक कप्‍तान और सैनिक सभ केँ कहलथिन , "ई सभ जँ जहाज पर नहि रहत तँ अहूँ सभ नहि बाँचब" ।
तेँ सैनिक सभ रस्‍सी सभ काटि कऽ ओहि छोटका नाव केँ समुद्र मे दहा देलक ।
जखन भोर होमऽ-होमऽ पर छल तँ पौलुस सभ केँ भोजन करबाक लेल आग्रह कयलथिन ।
ओ कहलथिन , "आइ चौदह दिन भऽ गेल जे अहाँ सभ चिन्‍ताक कारणेँ भूखले छी , किछु नहि खयलहुँ हँ ।
आब हम अहाँ सभ सँ विनती करैत छी , किछु खा लिअ !
नहि तँ बाँचब कोना?
अहाँ सभ मे सँ ककरो कोनो तरहक हानि नहि होयत" ।
एतबा कहि ओ रोटी लेलनि आ सभक सामने मे परमेश्‍वर केँ धन्‍यवाद दऽ कऽ रोटी तोड़ि खाय लगलाह ।
एहि सँ सभ केँ साहस भेटलैक आ ओहो सभ भोजन करऽ लागल ।
जहाज पर सभ मिला कऽ हम सभ गोटे छलहुँ ।
भरि इच्‍छा भोजन कयलाक बाद ओ सभ जहाज परक भार हल्‍लुक करबाक लेल गहुम केँ समुद्र मे फेकि देलक ।
भोर भेला पर ओ सभ ओहि लगक जगह केँ नहि चिन्‍हि सकल , मुदा ओकरा सभक दृष्‍टि कछेर परक एक लम्‍बा-चौड़ा बालु वला भाग पर पड़लैक , और ओ सभ निर्णय कयलक जे जँ सम्‍भव होअय तँ जहाज केँ ओही भाग मे लगाओल जाय ।
ओ सभ लंगरक रस्‍सी सभ काटि कऽ लंगर सभ केँ समुद्र मे छोड़ि देलक , आ संगहि पतवारक बन्‍हन ढील कऽ देलक ।
तखन जहाजक अगिला भागक पाल हवाक सम्‍मुख चढ़ा कऽ कछेर दिस आगाँ बढ़ल ।
मुदा जहाज पानि मेहक बलुआह भाग मे टकरा कऽ फँसि गेल ।
जहाजक अगिला भाग तेना धँसि गेल जे टस्‍स सँ मस्‍स नहि होइत छल , आ पछिलका भाग बड़का लहरि सभ सँ टकरा-टकरा कऽ टुकड़ा-टुकड़ा भऽ रहल छल ।
सैनिक सभक विचार छलैक जे कैदी सभ केँ जान सँ मारि दी जाहि सँ केओ हेलि कऽ भागि नहि सकय ।
मुदा सेनाक कप्‍तान केँ पौलुसक जान बचयबाक इच्‍छा छलनि , तेँ ओ ओकरा सभ केँ एना करऽ सँ रोकि देलथिन ।
ओ आज्ञा देलनि जे जकरा सभ केँ हेलऽ अबैत होइक से सभ पहिने पानि मे कुदय और हेलि कऽ कछेर पर चल जाय , आ बाँकी लोक काठक पटरा वा जहाजक कोनो टुटल टुकड़ाक सहारा लऽ कऽ पाछाँ सँ जाय ।
एना कऽ कऽ सभ केओ ओहि भूमि पर सकुशल पहुँचि गेलहुँ ।
 माल्‍टा द्वीप मे हमरा सभक स्‍वागत हम सभ जखन कछेर पर पहुँचलहुँ तँ पता लागल जे एहि द्वीपक नाम माल्‍टा अछि ।
ओहिठामक निवासी सभ हमरा सभक संग बहुत उदार भाव सँ व्‍यवहार कयलक ।
वर्षा भऽ रहल छल आ जाड़ लागि रहल छल , तँ ओ सभ आगिक घूर बना कऽ हमरा सभक स्‍वागत कयलक ।
पौलुस जारनि-काठी बिछि कऽ घूर पर जखन रखलनि तँ ओहि मे सँ आगिक ताव लगला सँ एकटा साँप निकलि कऽ पौलुसक हाथ मे लटकि गेलनि ।
हुनका हाथ मे साँप लटकल देखि , द्वीपक निवासी सभ एक-दोसर केँ कहऽ लागल , "ई आदमी पक्‍का हत्‍यारा अछि !
समुद्र सँ तँ बचि कऽ आबि गेल , मुदा न्‍याय-देवी ओकरा जीबऽ नहि देथिन" ।
एम्‍हर पौलुस साँप केँ आगि मे झाड़ि देलनि , आ हुनका किछु नहि भेलनि ।
ओकरा सभ केँ होइत छलैक जे , एकर शरीर आब फुलि जयतैक वा ई एकाएक खसि कऽ मरि जायत , मुदा बहुतो काल प्रतीक्षा कयलाक बाद जखन देखलक जे एकरा किछुओ नहि भऽ रहल छैक , तँ ओ सभ अपन विचार बदलि कऽ कहऽ लागल , "ई तँ देवता छथि" !
ओहिठाम सँ लगे , द्वीपक मुखियाजी पुबलियुसक घर और जमीन छलनि ।
ओ हमरा सभक स्‍वागत कयलनि और अपना हवेली मे प्रेम भाव सँ तीन दिन धरि अतिथि-सत्‍कार कयलनि ।
हुनकर पिताजी ओहि समय मे बोखार आ सुलबाहि सँ पीड़ित छलनि ।
पौलुस हुनका कोठली मे जा कऽ हुनका लेल प्रार्थना कयलनि , आ हुनका पर हाथ राखि कऽ स्‍वस्‍थ कऽ देलथिन ।
ई बात बुझि द्वीपक आरो रोगी सभ आबऽ लागल आ ओहो सभ स्‍वस्‍थ भऽ गेल ।
ओ सभ विभिन्‍न प्रकार सँ हमरा सभक आदर-सत्‍कार कयलक , और जखन फेर चलबाक समय भऽ गेल तँ ओ सभ हमरा सभक रस्‍ताक लेल आवश्‍यक वस्‍तु सभ आनि जहाज पर राखि देलक ।
माल्‍टा सँ रोम माल्‍टा द्वीप मे तीन मास रहलाक बाद हम सभ एक जहाज पर चढ़लहुँ जे माल्‍टा मे जाड़ मास बितौने छल ।
ओ जहाज सिकन्‍दरिया नगरक छल और ओहि पर "जौंआदेवता"क आकृति बनाओल गेल छलैक ।
हम सभ ओहि जहाज सँ विदा भेलहुँ आ सुरकूसा नगर मे रूकि कऽ ओतऽ तीन दिन रहलहुँ ।
ओतऽ सँ फेर काते-कात आगाँ बढ़ैत रेगियुम बन्‍दरगाह मे पहुँचलहुँ ।
एक दिनक बाद जखन दछिनाही-पवन बहऽ लागल तँ ओतऽ सँ फेर विदा भेलहुँ आ दोसर दिन पुतियुली नगर मे अयलहुँ ।
ओतऽ हमरा सभ केँ किछु विश्‍वासी भाय सभ भेँट भेलाह ।
हुनका सभक आग्रह पर हम सभ सात दिन हुनका सभक ओहिठाम ठहरलहुँ ।
एहि तरहेँ हम सभ रोम महानगर पहुँचलहुँ ।
रोमक विश्‍वासी भाय सभ जखन हमरा सभक बारे मे ई सुनलनि जे हम सभ आबि रहल छी तँ हमरा सभ सँ भेँट करबाक लेल ओ सभ रोम सँ "अपियुस चौक"आ "तीन सराय"तक अयलाह ।
पौलुस हुनका सभ केँ जखन देखलनि तँ परमेश्‍वरक धन्‍यवाद कयलनि आ प्रोत्‍साहित भेलाह ।
हम सभ जखन रोम शहर मे पहुँचलहुँ तँ पौलुस केँ एक सैनिकक पहरा मे अपन अलग डेरा मे रहबाक अनुमति भेटलनि ।
रोम मे यहूदी सभक संग वार्त्तालाप तीन दिनक बाद पौलुस रोमक प्रमुख यहूदी सभ केँ बजौलनि ।
ओ सभ जखन आबि गेलाह तँ पौलुस हुनका सभ केँ कहलथिन , "बाबू-भैया लोकनि , हम अपना सभक यहूदी जातिक विरोध मे वा पूर्वज सभक प्रथाक विरोध मे किछु नहि कयने छी , मुदा तैयो यरूशलेमक यहूदी सभ हमरा बन्‍दी बना कऽ रोमी सभक हाथ मे सौंपि देलनि ।
रोमी शासनक अधिकारी सभ हमरा सँ पूछ-ताछ कऽ कऽ हमरा मुक्‍त करऽ चाहलनि , कारण मृत्‍युदण्‍डक योग्‍य हम कोनो काज नहि कयने छलहुँ ।
मुदा यहूदी सभ जखन रोमी अधिकारी सभक निर्णयक विरोध कयलनि तँ हमरा सम्राट-कैसर लग अपील करऽ पड़ल ।
ई बात नहि छल जे हमरा अपन जातिक लोक सभ पर कोनो अभियोग लगयबाक छल ।
एही कारणेँ हम अपने लोकनि केँ बजा कऽ बात-चीत करऽ चाहैत छलहुँ ।
जिनका पर यहूदी लोक अपन सभ आशा रखने छथि , तिनके कारण हम एहि जिंजीर सँ बान्‍हल छी" ।
ओ सभ उत्तर देलथिन , "हमरा सभ केँ यहूदिया प्रदेश सँ अहाँक सम्‍बन्‍ध मे ने कोनो पत्र भेटल अछि , आ ने ओतऽ सँ आयल भाय सभ मे सँ केओ औपचारिक वा अनौपचारिक रूप सँ अहाँक विरोध मे किछु कहने अछि ।
अहाँक विचार आ विश्‍वासक सम्‍बन्‍ध मे हम सभ अहीं सँ सुनऽ चाहैत छी , कारण , एहि पंथक विषय मे एतेक जनैत छी जे सभ ठाम लोक एकर विरोध कऽ रहल अछि" ।
तँ ओ सभ पौलुसक बात सुनबाक लेल एक दिन निश्‍चित कयलनि , आ ओहि दिन पहिल दिन सँ बेसी संख्‍या मे ओ सभ हुनका ओहिठाम अयलाह ।
भोर सँ लऽ कऽ साँझ तक ओ हुनका सभ केँ परमेश्‍वरक राज्‍यक शुभ समाचार सुनौलथिन , और मूसाक धर्म-नियम सँ आ परमेश्‍वरक प्रवक्‍ता सभक लेख सँ यीशुक बारे मे हुनका सभ केँ बुझयबाक प्रयत्‍न कयलनि ।
किछु लोक हुनकर बात मानि कऽ विश्‍वास कयलनि , मुदा किछु लोक अविश्‍वासिए रहि गेलाह ।
ओ सभ आपस मे वाद-विवाद करऽ लगलाह , और पौलुसक एहि अन्‍तिम बातक बाद विदा होमऽ लगलाह जे , "पवित्र आत्‍मा अपन प्रवक्‍ता यशायाह द्वारा बाजि अहाँ सभक पूर्वज लोकनि केँ ई बात एकदम ठीक कहलनि जे ,  'एहि जाति लग जा कऽ कहक जे , तोँ सभ सुनैत रहबह , मुदा बुझबह नहि ।
तोँ सभ तकैत रहबह , मुदा सुझतह नहि ।
कारण , एहि लोक सभक मोन मे ठेला पड़ि गेल छैक , एकरा सभक कान बहीर भऽ गेल छैक ।
ई सभ आँखि मुनि लेने अछि , जाहि सँ कतौ एना नहि होअय जे आँखि सँ देखय , कान सँ सुनय , मोन सँ बुझय , आ घूमि कऽ हमरा लग आबय और हम ओकरा सभ केँ स्‍वस्‍थ कऽ दिऐक ।
' तेँ अहाँ सभ ई बात बुझि लिअ जे परमेश्‍वरक उद्धारक ई शुभ समाचार गैर-यहूदी सभ लग पठाओल गेल अछि , और ओ सभ स्‍वीकार करत" !
[पौलुसक एतेक कहलाक बाद यहूदी सभ आपस मे बहुत पैघ वाद-विवाद करैत चल गेलाह ।
] कैद मे प्रचार पौलुस ओहिठाम अपन किरायाक घर मे पूरा दू वर्ष धरि रहलाह ।
जे लोक सभ भेँट करबाक लेल हुनका ओहिठाम अबैत छलाह , तिनका सभक ओ स्‍वागत करैत छलथिन , और बिनु कोनो रुकाबट केँ ओ निडर भऽ कऽ परमेश्‍वरक राज्‍यक विषय मे प्रचार करैत रहलाह और प्रभु यीशु मसीहक सम्‍बन्‍ध मे शिक्षा दैत रहलाह ।
 ई पत्र मसीह यीशुक सेवक पौलुसक दिस सँ अछि , जे मसीह-दूत होयबाक लेल बजाओल गेलहुँ आ परमेश्‍वरक ओहि शुभ समाचारक प्रचार करबाक लेल अलग कयल गेल छी , जाहि शुभ समाचारक सम्‍बन्‍ध मे परमेश्‍वर पहिनहि सँ अपन प्रवक्‍ता सभक माध्‍यम सँ पवित्र धर्मशास्‍त्र मे वचन देने छथि ।
ई शुभ समाचार परमेश्‍वरक पुत्रक विषय मे अछि , जे मानवीय वंशावलीक अनुसार दाऊदक वंशज छलाह , आ मुइल सभ मे सँ जीबि उठबाक कारणेँ परमेश्‍वरक पवित्र आत्‍मा द्वारा सामर्थ्‍यक संग परमेश्‍वरक पुत्र प्रमाणित भेलाह ।
ओ छथि अपना सभक प्रभु , यीशु मसीह ।
हुनका द्वारा आ हुनकर नामक सम्‍मानक लेल हमरा सभ केँ मसीह-दूत बनबाक वरदान भेटल अछि जाहि सँ सभ जातिक लोकक बीच हम सभ हुनकर प्रचार करी आ ओ सभ विश्‍वास कऽ कऽ हुनकर अधीनता स्‍वीकार करनि ।
ओहि लोक सभ मे अहूँ सभ छी , अहाँ सभ जे सभ यीशु मसीहक अपन लोक होयबाक लेल बजाओल गेल छी ।
अहाँ सभ जे रोम शहर मे परमेश्‍वरक प्रिय लोक छी आ पवित्र होयबाक लेल बजाओल गेल छी , अहाँ सभ गोटे केँ हम ई पत्र लिखि रहल छी ।
अपना सभक पिता परमेश्‍वर आ प्रभु यीशु मसीह अहाँ सभ पर कृपा करथि आ अहाँ सभ केँ शान्‍ति देथि ।
रोम जयबाक पौलुसक हार्दिक इच्‍छा सर्वप्रथम हम यीशु मसीहक माध्‍यम सँ अहाँ सभक लेल अपना परमेश्‍वर केँ धन्‍यवाद दैत छिऐन , किएक तँ अहाँ सभक विश्‍वासक चर्चा समस्‍त संसार मे पसरि रहल अछि ।
जाहि परमेश्‍वरक सेवा हम हुनकर पुत्रक शुभ समाचारक प्रचार कऽ कऽ अपन सम्‍पूर्ण हृदय सँ करैत छी , सैह हमर साक्षी छथि जे हम प्रार्थना सभ मे निरन्‍तर अहाँ सभ केँ स्‍मरण करैत रहैत छी , आ सदिखन ई विनती करैत छिऐन जे , जँ हुनकर इच्‍छा छनि , तँ ओ अन्‍त मे हमरा लेल अहाँ सभ लग अयबाक कोनो ने कोनो उपाय करताह ।
किएक तँ हमरा अहाँ सभ सँ भेँट करबाक बड्ड इच्‍छा अछि , जाहि सँ अहाँ सभ केँ विश्‍वास मे दृढ़ बनयबाक लेल , हम आत्‍मिक रूप सँ अहाँ सभक मदति कऽ सकी ।
वा एकरा एहि तरहेँ कहू—हम चाहैत छी जे अपना सभ एक संग रहि कऽ एक-दोसराक विश्‍वास द्वारा प्रोत्‍साहित होइ—अहाँ सभ हमरा विश्‍वास द्वारा आ हम अहाँ सभक विश्‍वास द्वारा ।
यौ भाइ लोकनि , हम नहि चाहैत छी जे अहाँ सभ एहि बात सँ अनजान रहू जे कतेको बेर हम अहाँ सभक लग अयबाक योजना बनौने छलहुँ , जाहि सँ जहिना दोसर गैर-यहूदी सभक बीच हम फलदायक काज कऽ सकलहुँ , तहिना अहूँ सभक बीच कऽ सकी , मुदा एखन तक ओहि योजना मे कोनो ने कोनो बाधा अबैत रहल अछि ।
हमरा यूनानी आ गैर-यूनानी सभक प्रति , और ज्ञानी आ अज्ञानी सभक प्रति एक दायित्‍व निर्वाह करबाक अछि ।
एहि लेल हम रोम मे सेहो अहाँ सभक बीच यीशु मसीहक शुभ समाचारक प्रचार करबाक लेल उत्‍सुक छी ।
हम ई शुभ समाचार सुनाबऽ सँ लज्‍जित नहि होइत छी , किएक तँ ई शुभ समाचार ओ माध्‍यम अछि जाहि द्वारा परमेश्‍वर अपना सामर्थ्‍य सँ प्रत्‍येक विश्‍वास कयनिहार लोकक उद्धार करैत छथि , पहिने यहूदी सभक आ फेर आन जातिक लोक सभक ।
एहि शुभ समाचार मे परमेश्‍वरक ओ योजना प्रगट होइत अछि जाहि योजना द्वारा ओ अपना नजरि मे लोक केँ धार्मिक ठहरबैत छथि , आ ई धार्मिकता शुरू सँ अन्‍त तक विश्‍वास पर आधारित अछि , जेना धर्मशास्‍त्र मे लिखल अछि जे , "जे विश्‍वास द्वारा धार्मिक ठहराओल गेल अछि , से जीवन प्राप्‍त करत" ।
मनुष्‍यक अधर्मक प्रति परमेश्‍वरक क्रोध परमेश्‍वरक क्रोध ओहन लोक सभक सभ प्रकारक अधर्म आ दुष्‍टता पर स्‍वर्ग सँ प्रगट भऽ रहल अछि जे सभ अपना दुष्‍टता द्वारा सत्‍य केँ झाँपि कऽ रखने अछि ।
कारण , परमेश्‍वरक सम्‍बन्‍ध मे जे किछु जानल जा सकैत अछि से ओकरा सभ पर स्‍पष्‍ट रूप सँ प्रगट भेल अछि ।
परमेश्‍वर अपने ओकरा सभ पर एहि बात केँ प्रगट कऽ देने छथिन ।
किएक तँ परमेश्‍वरक अदृश्‍य गुण , अर्थात् हुनकर अनन्‍त कालीन शक्‍ति आ ईश्‍वरीय स्‍वभाव , संसारक सृष्‍टिएक समय सँ हुनका रचना मे साफ-साफ देखाइ दैत अछि ।
तेँ ओकरा सभ केँ अपन आचरणक सफाइ देबाक कोनो बहाना नहि चलतैक ।
किएक तँ ओ सभ परमेश्‍वर केँ जनितो ने हुनका परमेश्‍वर मानि कऽ समुचित आदर कयलकनि आ ने हुनका धन्‍यवाद देलकनि ।
ओ सभ निरर्थक कल्‍पना सभ मे पड़ि गेल आ ओकरा सभक विवेकहीन मोन अन्‍हार सँ भरि गेलैक ।
ओ सभ अपना केँ बुद्धिमान बुझलक मुदा मूर्ख बनि गेल ।
ओ सभ अविनाशी परमेश्‍वरक वैभव आ महानताक स्‍थान पर नाशवान मनुष्‍य , चिड़ै-चुनमुन , चौपाया जानबर आ साँपक आकार मे बनाओल मूर्ति सभ केँ परमेश्‍वरक समतुल्‍य मानि अपनौलक ।
एहि लेल परमेश्‍वर ओकरा सभ केँ ओकर अपन हृदयक काम-वासनाक अशुद्धता मे छोड़ि देलथिन जाहि सँ आपस मे ओ सभ अपना शरीर केँ अपवित्र करऽ लागल ।
ओ सभ परमेश्‍वरक सत्‍यक बदला झूठ केँ अपनौलक आ सृष्‍टि कयल वस्‍तु सभक पूजा आ सेवा कयलक—नहि कि ओहि सृष्‍टिकर्ताक , जे सर्वदा धन्‍य छथि ।
आमीन ।
यैह कारण अछि जे परमेश्‍वर ओकरा सभ केँ नीच वासना सभ मे छोड़ि देलथिन ।
ओकरा सभक स्‍त्रिओ स्‍वभाविक सम्‍बन्‍धक स्‍थान पर अस्‍वभाविक सम्‍बन्‍ध राखऽ लागलि ।
एही तरहेँ पुरुष सभ सेहो स्‍त्रीक संग होमऽ वला स्‍वभाविक सम्‍बन्‍ध केँ छोड़ि पुरुषक संग वला काम-वासनाक लेल उत्तेजित होमऽ लागल ।
पुरुष पुरुषेक संग निर्लज्‍ज कर्म कऽ अपने व्‍यक्‍तित्‍व मे अपन दुराचरणक उचित फल पौलक ।
एहि तरहेँ ओ सभ जखन परमेश्‍वरक सत्‍य-ज्ञान केँ रखनाइ महत्‍वपूर्ण नहि बुझलक तँ परमेश्‍वर ओकरा सभ केँ भ्रष्‍ट मोनक वश मे छोड़ि देलथिन जाहि सँ ओ सभ अनुचित काज करय , और तेँ ओ सभ हर प्रकारक अधर्म , दुष्‍टता , लोभ , द्वेष आ ईर्ष्‍या , हत्‍या , झगड़ा , छल-कपट आ डाह सँ भरि गेल अछि ।
ओ सभ चुगली लगौनिहार , निन्‍दा कयनिहार , परमेश्‍वर सँ घृणा कयनिहार , जिद्दी , घमण्‍डी और अहंकारी अछि ।
ओ सभ अधलाह काज करबाक नव-नव तरीका सभ गढ़ैत रहैत अछि , माय-बाबूक आज्ञाक उल्‍लंघन करैत अछि , ओ सभ विवेकहीन , विश्‍वासघाती , प्रेम-शुन्‍य और निर्दयी भऽ गेल अछि ।
ओ सभ परमेश्‍वरक ई उचित फैसला जनैत अछि जे एहन काज कयनिहार मृत्‍युदण्‍ड पयबाक जोगरक अछि , तैयो ओ सभ मात्र अपने नहि एहन काज करैत अछि , बल्‍कि एहन काज कयनिहार लोक सभक समर्थन सेहो करैत अछि ।
 अहूँ दोषी छी !
तेँ यौ दोष लगौनिहार , अहाँ जे केओ होइ , निरुत्तर छी , किएक तँ जाहि बात मे अहाँ अनका पर दोष लगबैत छी ताही मे अहाँ अपने केँ दोषी ठहरबैत छी , कारण , जे दोष अहाँ अनका पर लगबैत छी सैह काज अपनो करैत छी ।
और अपना सभ जनैत छी जे एहन अधलाह काज कयनिहार लोक सभ पर परमेश्‍वरक दिस सँ दण्‍डक आज्ञा उचिते होइत अछि ।
यौ जी , अहाँ दोसर पर जे एहन काज करबाक दोष लगबैत छी आ स्‍वयं वैह काज करैत छी , तँ की अहाँ सोचैत छी जे अहाँ परमेश्‍वरक दण्‍डक आज्ञा सँ बाँचि जायब?
वा की अहाँ परमेश्‍वरक असीम कृपा , सहनशीलता आ धैर्य केँ तुच्‍छ मानैत छी आ ई नहि जनैत छी जे परमेश्‍वर अपना कृपा द्वारा अहाँ केँ अपना पापक लेल पश्‍चात्ताप कऽ कऽ हृदय-परिवर्तन करबाक अवसर दऽ रहल छथि?
मुदा अपन जिद्दीपन आ अपरिवर्तित हृदयक कारणेँ अहाँ अपना लेल परमेश्‍वरक प्रकोप केँ ओहि दिनक लेल संचित कऽ रहल छी जहिया परमेश्‍वरक प्रकोप आ उचित न्‍याय प्रगट होयत ।
परमेश्‍वरक न्‍याय उचित अछि परमेश्‍वर "प्रत्‍येक मनुष्‍य केँ ओकर काजक अनुरूप फल देथिन" ।
जे लोक सभ धैर्यपूर्बक सत्‍कर्म करैत रहि कऽ परमेश्‍वर सँ देल सम्‍मान , आदर और अमरत्‍वक खोज मे लागल रहैत अछि तकरा परमेश्‍वर अनन्‍त जीवन देथिन ।
मुदा जे केओ स्‍वार्थी लालसा सभक वश मे रहैत अछि आ सत्‍य केँ स्‍वीकार नहि करैत अछि , बल्‍कि अधर्म पर चलैत अछि , तकरा पर परमेश्‍वरक दण्‍ड आ क्रोध बरसत ।
दुष्‍कर्म कयनिहार प्रत्‍येक मनुष्‍य पर कष्‍ट आ संकट आओत , पहिने यहूदी पर आ फेर आन जातिक लोक पर ।
मुदा सत्‍कर्म कयनिहार प्रत्‍येक मनुष्‍य केँ सम्‍मान , आदर आ शान्‍ति भेटतैक , पहिने यहूदी केँ आ फेर आन जातिक लोक केँ ।
किएक तँ परमेश्‍वर ककरो संग पक्षपात नहि करैत छथि ।
ओ लोक , जकरा लग मूसा द्वारा देल गेल धर्म-नियम नहि छलैक आ ओहि अवस्‍था मे पाप कयलक से सभ बिनु धर्म-नियमक आधार पर नाश होयत , और ओ लोक , जकरा लग धर्म-नियम छलैक आ पाप कयलक तकर न्‍याय धर्म-नियमक अनुरूप कयल जयतैक ।
किएक तँ परमेश्‍वरक समक्ष ओ सभ धार्मिक नहि ठहरत जे सभ धर्म-नियमक सुननिहार अछि , बल्‍कि वैह सभ धार्मिक ठहराओल जायत जे सभ धर्म-नियमक पालन कयनिहार अछि ।
जखन गैर-यहूदी लोक , जकरा सभ केँ धर्म-नियम नहि भेटलैक , से सभ स्‍वभाव सँ धर्म-नियमक बात सभ पर चलैत अछि तखन ई बात प्रमाणित होइत अछि जे , ओना तँ मूसा केँ देल गेल धर्म-नियम ओकरा सभ लग नहि अछि , तैयो ओकरा सभक भीतर एकटा नियम अछि— ओकरा सभक आचरण सँ ई स्‍पष्‍ट देखाइ दैत अछि जे , धर्म-नियमक आदेश ओकरा सभक हृदय पर लिखल छैक ।
ओकर सभक भितरी मोन ओकरा सभ केँ कखनो दोषी तँ कखनो निर्दोष ठहरा कऽ एहि बातक गवाही सेहो दैत अछि ।
ई बात सभ ओहि दिन स्‍पष्‍ट होयत जहिया हमर एहि शुभ समाचारक कथन अनुसार परमेश्‍वर यीशु मसीहक द्वारा लोक सभक गुप्‍त बात सभक न्‍याय करताह ।
धर्म-नियमक ज्ञान अहाँ केँ बचाओत नहि अहाँ सभ , जे सभ यहूदी कहबैत छी , धर्म-नियम पर भरोसा रखैत छी आ परमेश्‍वरक लोक होयबाक घमण्‍ड करैत छी ।
परमेश्‍वरक इच्‍छाक ज्ञान अहाँ सभ केँ अछि और धर्म-नियमक शिक्षा पयबाक कारणेँ उत्तम बातक मोल जनैत छी ।
अहाँ सभक धारणा अछि जे , अहाँ सभ आन्‍हर सभक लेल बाट देखौनिहार , अन्‍हार मे रहनिहार सभक लेल इजोत , मूर्ख सभ केँ बुझौनिहार , और अज्ञानी सभक गुरु छी , किएक तँ अहाँ सभ केँ धर्म-नियमक द्वारा सम्‍पूर्ण ज्ञान आ सत्‍य प्राप्‍त भऽ गेल अछि ।
मुदा एकटा बात , अहाँ सभ जे अनका शिक्षा दैत छिऐक , की अपनो केँ शिक्षा दैत छी?
अहाँ सभ उपदेश दैत छी जे चोरी नहि करू , की अपने चोरी करैत छी?
अहाँ जे कहैत छी जे , परस्‍त्रीगमन नहि करू , की अहाँ करैत छी?
अहाँ सभ मूर्ति सभ सँ घृणा करैत छी , की अहाँ सभ मन्‍दिर सभक धन केँ लुटैत छी?
अहाँ सभ धर्म-नियम पर घमण्‍ड करैत छी , की अहाँ सभ धर्म-नियमक उल्‍लंघन कऽ कऽ परमेश्‍वरक अपमान करैत छियनि?
जेना कि धर्मशास्‍त्र मे लिखल अछि , "तोरा सभक कारणेँ अन्‍य जातिक बीच मे परमेश्‍वरक नामक निन्‍दा भऽ रहल अछि" ।
धर्म-नियमक अनुरूप कयल जाय वला विधि , खतना , सँ तखने लाभ होइत अछि जखन अहाँ धर्म-नियमक पालन करैत छी ।
जँ अहाँ धर्म-नियमक उल्‍लंघन करैत छी तँ अहाँक खतना करौनाइ बेकार अछि ।
एही तरहेँ , जँ बिनु खतना कराओल कोनो व्‍यक्‍ति धर्म-नियमक पालन करैत अछि , तँ की ओ तैयो खतना कराओल व्‍यक्‍ति नहि मानल जायत?
एतबे नहि—ओहन मनुष्‍य जकरा शारीरिक रूप मे खतना नहि कयल गेल छैक , जँ धर्म-नियम पर चलैत अछि तँ ओ अहाँ केँ , जे लिखित रूप मे धर्म-नियम पाबि कऽ और खतना कराइओ कऽ धर्म-नियमक उल्‍लंघन करैत छी , दोषी ठहराओत ।
असल यहूदी ओ नहि , जे मात्र बाहरी रूप सँ यहूदी देखाइ दैत अछि ।
तहिना असल खतना ओ नहि , जे मात्र शरीर मे बाहरी चेन्‍ह अछि ।
असल यहूदी तँ ओ अछि जे मोन सँ यहूदी अछि , और असल खतना वैह अछि जे हृदय पर कयल गेल अछि ।
एहन खतना लिखित धर्म-नियम पर निर्भर नहि रहैत अछि , बल्‍कि पवित्र आत्‍मा द्वारा कयल जाइत अछि ।
एहन लोकक प्रशंसा मनुष्‍यक दिस सँ नहि , बल्‍कि परमेश्‍वरक दिस सँ होइत अछि ।
============================================Varsha Tagging  परमेश्‍वरक विश्‍वासयोग्‍यता तखन यहूदी भेला सँ की लाभ?
वा खतना करौला सँ की लाभ?
हर तरहेँ बहुत लाभ !
पहिल बात तँ ई जे , परमेश्‍वरक वचन यहूदी सभ केँ जिम्‍मा देल गेलैक ।
जँ ओकरा सभ मे सँ किछु लोक विश्‍वास नहि कयलक तँ तकर मतलब की भेल?
की ओकरा सभक अविश्‍वास कयनाइ परमेश्‍वरक विश्‍वासयोग्‍यता केँ व्‍यर्थ ठहराओत?
किन्‍नहुँ नहि !
चाहे प्रत्‍येक मनुष्‍य झुट्ठा निकलय , मुदा परमेश्‍वर सत्‍य प्रमाणित होयताह , जेना कि धर्मशास्‍त्र मे लिखल अछि , ". जाहि सँ अहाँ अपना बात मे सत्‍य प्रमाणित होयब आ अहाँक फैसलाक जाँच भेला पर विजयी होयब" ।
मुदा जँ हमरा सभक दुष्‍टता परमेश्‍वरक धार्मिकता केँ प्रदर्शित करैत अछि , तँ एना मे हम सभ की ई कही जे परमेश्‍वर जखन हमरा सभ पर क्रोध प्रगट करैत छथि तँ ओ अन्‍याय करैत छथि?
ई बात हम मानवीय सोचक अनुरूप कहि रहल छी ।
ओ किन्‍नहुँ नहि अन्‍याय करैत छथि !
जँ ओ अन्‍यायी होइतथि तँ संसारक न्‍याय कोना करितथि?
केओ शायद ई कहत जे , जँ हमरा झूठ सँ परमेश्‍वरक सत्‍यता आरो स्‍पष्‍ट रूप सँ देखाइ पड़ैत अछि आ एहि कारणेँ हुनकर गुणगान बढ़ैत छनि तँ पापी जकाँ हम किएक दण्‍डक योग्‍य ठहराओल जा रहल छी?
ई तँ तेहने बात कहनाइ जकाँ भेल जे हम सभ अधलाहे किएक ने करी जाहि सँ नीक उत्‍पन्‍न होअय?
किछु लोक हमरा सभक निन्‍दा करैत आरोप लगबैत अछि जे हम सभ एहने बात सभ सिखबैत छी ।
एहन लोक सभ केँ दण्‍ड भेटनाइ उचित अछि ।
सभ केओ दण्‍डक योग्‍य छी तखन एहि बातक मतलब की भेल?
की हम सभ , जे यहूदी छी , आन लोकक अपेक्षा श्रेष्‍ठ छी?
बिलकुल नहि !
हम पहिनहि यहूदी आ आन जातिक लोक , दूनू पर दोष लगा चुकल छी जे ओ सभ केओ पापक अधीन अछि ।
जेना कि धर्मशास्‍त्र मे लिखल अछि जे , "कोनो मनुष्‍य धार्मिक नहि अछि , एको गोटे नहि ।
कोनो मनुष्‍य बुझनिहार नहि अछि ।
एको गोटे तेहन नहि अछि जे परमेश्‍वर केँ खोजैत होअय ।
सभ केओ भटकि गेल अछि , सभ केओ भ्रष्‍ट भऽ गेल अछि ।
केओ नीक काज नहि करैत अछि , एको गोटे नहि" ।
"ओकर सभक कण्‍ठ खुजल कबर जकाँ छैक , ओकरा सभक मुँह मे छल-कपट छैक"आ "ठोर मे साँपक विष भरल छैक" ।
"ओकर सभक मुँह सराप आ कटुता सँ भरल छैक" ।
"ओकर सभक पयर खून करबाक लेल दौड़ैत छैक ।
ओ सभ जतऽ-कतौ जाइत अछि ततऽ विनाश आ दुःख लऽ जाइत अछि ।
ओ सभ शान्‍तिक बाट सँ अपरिचित अछि" ।
"ओकरा सभक मोन मे परमेश्‍वरक डर-भय नहि छैक" ।
अपना सभ जनैत छी जे , धर्म-नियम जे बात कहैत अछि से ओकरे सभ केँ कहैत अछि जकरा सभ केँ धर्म-नियम देल गेल अछि ।
एहि तरहेँ सभक मुँह बन्‍द भऽ गेल अछि आ परमेश्‍वरक सम्‍मुख सम्‍पूर्ण संसार दण्‍डक योग्‍य ठहरि गेल अछि ।
किएक तँ धर्म-नियमक पालन कयला सँ कोनो मनुष्‍य परमेश्‍वरक नजरि मे धार्मिक नहि ठहरत , बल्‍कि धर्म-नियमक माध्‍यम सँ मनुष्‍य केँ अपन पापक ज्ञान होइत छैक ।
विश्‍वासक आधार परक धार्मिकता मुदा आब परमेश्‍वर अपना दिस सँ एकटा तेहन धार्मिकता प्रगट कयने छथि जे धर्म-नियम पर निर्भर नहि अछि , आ जाहि सम्‍बन्‍ध मे धर्म-नियम आ परमेश्‍वरक प्रवक्‍ता सभक लेख गवाही सेहो देने अछि ।
प्रगट भेल धार्मिकता ई अछि जे परमेश्‍वर विश्‍वासक आधार पर तकरा सभ गोटे केँ धार्मिक ठहरबैत छथि जे सभ यीशु मसीह पर विश्‍वास करैत अछि ।
ककरो मे कोनो भेद नहि— सभ केओ पाप कयने अछि आ परमेश्‍वरक महिमा तक पहुँचऽ मे चुकि जाइत अछि ।
मुदा परमेश्‍वर अपना खुशी सँ दानक रूप मे विश्‍वास कयनिहार सभ केँ ओहि छुटकाराक माध्‍यम सँ धार्मिक ठहरबैत छथि जे छुटकारा ओ मसीह यीशु द्वारा पूरा कयलनि ।
परमेश्‍वर यीशु मसीह केँ मनुष्‍यक पापक प्रायश्‍चित्त करऽ वला बलिदानक रूप मे संसार मे प्रस्‍तुत कयलनि , जाहि बलिदानक बहाओल खून पर विश्‍वास कयला सँ मनुष्‍य केँ पाप सँ मुक्‍ति भेटैत छैक ।
एहि तरहेँ परमेश्‍वर अपन उचित न्‍याय केँ प्रमाणित कयलनि , किएक तँ ओ अपन सहनशीलताक अनुरूप पूर्व समय मे कयल गेल पाप सभ केँ दण्‍डित नहि कऽ ओहिना छोड़ने छलाह ।
वर्तमान समय मे परमेश्‍वर अपन उचित न्‍याय प्रमाणित कऽ ई बात प्रगट कयलनि जे ओ स्‍वयं न्‍यायी छथि आ ओहि सभ लोक केँ धार्मिक ठहरबैत छथि जे सभ यीशु मसीह पर विश्‍वास करैत अछि ।
तखन घमण्‍ड करऽ वला बात कतऽ रहल?
ओकर तँ कोनो स्‍थाने नहि अछि ।
कोन कारणेँ?
की एहि कारणेँ जे धर्म-नियम केँ पालन नहि कऽ सकलहुँ?
नहि , बल्‍कि एहि कारणेँ जे सभ बात आब विश्‍वासे पर निर्भर अछि ।
तेँ हम सभ ई कहैत छी जे मनुष्‍य धर्म-नियमक पालन कयला सँ नहि , बल्‍कि विश्‍वासक कारणेँ धार्मिक ठहरैत अछि ।
की परमेश्‍वर मात्र यहूदी सभक परमेश्‍वर छथि?
की ओ आन जाति सभक परमेश्‍वर नहि छथि?
हँ , ओ आन जाति सभक परमेश्‍वर सेहो छथि ।
किएक तँ परमेश्‍वर एके छथि ।
ओ यहूदी सभ केँ ओकरा सभक विश्‍वासक आधार पर , आ अन्‍य जातिक लोक सभ केँ ओकरा सभक विश्‍वासक आधार पर धार्मिक ठहरौताह ।
तखन की , हम सभ विश्‍वास पर जोर दऽ कऽ धर्म-नियम केँ आब बेकार ठहरबैत छी?
किन्‍नहुँ नहि !
बल्‍कि धर्म-नियम केँ समर्थन करैत छी ।
 अब्राहम सेहो कर्मक नहि , विश्‍वासक आधार पर धार्मिक ठहरलाह आब हम सभ अपन पूर्वज अब्राहमक विषय मे की कही?
धार्मिक ठहराओल जयबाक सम्‍बन्‍ध मे हुनका की अनुभव भेलनि?
जँ अब्राहम अपन कर्म द्वारा धार्मिक ठहराओल गेलाह तँ ओ अपना पर घमण्‍ड कऽ सकैत छलाह , मुदा परमेश्‍वरक सम्‍मुख हुनका घमण्‍ड करबाक कोनो आधार नहि छलनि , किएक तँ धर्मशास्‍त्र मे ई लिखल अछि जे , "अब्राहम परमेश्‍वरक बातक विश्‍वास कयलनि आ ई विश्‍वास हुनका लेल धार्मिकता मानल गेलनि" ।
काज कयनिहार केँ जखन मजदूरी देल जाइत अछि , तँ ई नहि मानल जाइत अछि जे ओकरा पर कृपा कयल गेलैक , बल्‍कि ई ओकर अधिकार छलैक ।
मुदा जे व्‍यक्‍ति अपना काज पर भरोसा नहि रखैत अछि , बल्‍कि ओहि परमेश्‍वर पर विश्‍वास करैत अछि जे पापी सभ केँ धार्मिक ठहरबैत छथि , ताहि व्‍यक्‍ति केँ विश्‍वासक आधार पर परमेश्‍वर ओकरा धार्मिक मानैत छथि आ ई कृपाक बात अछि ।
एही तरहेँ धर्मशास्‍त्र मे दाऊद ओहन मनुष्‍य केँ धन्‍य कहैत छथि जकरा परमेश्‍वर बिनु कर्मक आधार पर धार्मिक मानैत छथिन— "धन्‍य अछि ओ सभ जकर सभक अपराध क्षमा भऽ गेल आ जकर सभक पाप झाँपि देल गेलैक ।
धन्‍य अछि ओ मनुष्‍य जकर पापक लेखा प्रभु नहि लेथिन" ।
की ई आशिष खतना कराओल लोक सभक लेल मात्र अछि वा तकरो सभक लेल जकरा सभक खतना नहि भेल अछि?
हम सभ तँ कहैत आयल छी जे , "अब्राहमक विश्‍वास हुनका लेल धार्मिकता मानल गेलनि" ।
तँ हुनकर विश्‍वास कोन स्‍थिति मे धार्मिकता मानल गेलनि—हुनकर खतना होमऽ सँ पहिने वा भेलाक बाद?
खतना भेलाक बाद नहि , बल्‍कि पहिने !
हुनकर खतना जखन नहि भेल छलनि , ताहि समय मे विश्‍वास द्वारा जे धार्मिकता प्राप्‍त भेल छलनि ताहि पर छाप स्‍वरूप खतनाक चिन्‍ह बाद मे लगाओल गेलनि ।
एहि तरहेँ ओ ओहू लोक सभक पिता भेलाह जे सभ बिनु खतना करौने विश्‍वास करैत अछि , जाहि सँ ओकरो सभक विश्‍वास ओकरा सभक लेल धार्मिकता मानल जाइक ।
अब्राहम ओहि खतना करौनिहार लोक सभक पिता सेहो छथि जे सभ मात्र खतने नहि करौने अछि , बल्‍कि हमरा सभक पिता अब्राहमक ओही विश्‍वासक पद-चिन्‍ह पर सेहो चलैत अछि , जे विश्‍वास खतना होमऽ सँ पहिने हुनका मे छलनि ।
सभ विश्‍वास कयनिहारक लेल परमेश्‍वरक वचन अब्राहम आ हुनका वंश केँ जे वचन देल गेल छल जे ओ पृथ्‍वीक उत्तराधिकारी होयताह , से वचन हुनका एहि लेल नहि देल गेल जे ओ धर्म-नियमक पालन कयलनि , बल्‍कि एहि लेल जे ओ विश्‍वास कयलनि आ परमेश्‍वर हुनका धार्मिक मानलथिन ।
जँ वैह सभ उत्तराधिकारी बनैत अछि जे सभ धर्म-नियमक अधीन रहैत अछि , तँ विश्‍वास कयनाइ बेकार अछि आ परमेश्‍वर जे वचन देलनि से निरर्थक भऽ जाइत अछि , किएक तँ धर्म-नियम परमेश्‍वरक प्रकोपे उत्‍पन्‍न करैत अछि , आ जतऽ नियम अछिए नहि , मात्र ततहि आज्ञाक उल्‍लंघन नहि पाओल जाइत अछि ।
एहि कारणेँ परमेश्‍वरक वचनक पूर्तिक आधार अछि मनुष्‍यक विश्‍वास , जाहि सँ सम्‍पूर्ण बात परमेश्‍वरक दिस सँ कृपाक रूप मे रहय आ हुनकर वचन अब्राहमक सभ वंशजक लेल अटल होअय—मात्र तकरे सभक लेल नहि , जकरा सभ केँ धर्म-नियम भेटल छैक , बल्‍कि ओहि सभ लोकक लेल , जे सभ अब्राहम सनक विश्‍वास रखैत अछि ।
अब्राहम अपना सभ गोटेक पिता छथि , जेना कि लिखल अछि जे , "हम तोरा बहुतो जाति सभक पिता बनौने छिअह" ।
परमेश्‍वरक दृष्‍टि मे अब्राहम अपना सभक पिता छथि ।
ओ ओहि परमेश्‍वर पर विश्‍वास कयलनि जे मुइल सभ केँ जिअबैत छथि और जे वस्‍तु अस्‍तित्‍व मे अछिए नहि तकरा अस्‍तित्‍व मे अनैत छथि ।
जाहि परिस्‍थिति मे कोनो आशा नहि राखल जा सकैत छल , ताहू मे अब्राहम आशा राखि विश्‍वास कयलनि और तहिना बहुतो जातिक पिता बनि गेलाह , जेना कि हुनका कहल गेल छलनि जे , "तोहर वंशज असंख्‍य होयतह" ।
हुनकर उमेर लगभग एक सय वर्षक भऽ गेल छलनि आ ओ जनैत छलाह जे हमर शरीर सँ आब किछु नहि होयत आ ओ इहो जनैत छलाह जे सारा केँ बच्‍चा होयब असम्‍भवे छनि ।
तैयो ओ परमेश्‍वरक वचन पर कनेको सन्‍देह नहि कयलनि , बल्‍कि विश्‍वास मे आओर दृढ़ भऽ कऽ परमेश्‍वरक स्‍तुति कयलनि ।
हुनका पक्‍का विश्‍वास छलनि जे जाहि बातक वचन परमेश्‍वर देने छथि तकरा पूरा करऽ मे ओ सामर्थ्‍यवान छथि ।
एही विश्‍वासक कारणेँ ओ धार्मिक मानल गेलाह ।
धर्मशास्‍त्रक ई शब्‍द जे , "विश्‍वासक आधार पर ओ धार्मिक मानल गेलाह , "मात्र अब्राहमेक लेल नहि , बल्‍कि अपनो सभक लेल लिखल गेल अछि ।
अपनो सभ केँ परमेश्‍वर धार्मिक मानताह—अपना सभ केँ , जे सभ ओहि परमेश्‍वर पर विश्‍वास करैत छी जे अपना सभक प्रभु , यीशु केँ , मुइल सभ मे सँ जीवित कयलथिन ।
यीशु मसीह केँ अपना सभक पापक कारणेँ मृत्‍युदण्‍ड देल गेल छलनि आ अपना सभ केँ धार्मिक ठहरयबाक लेल जिआओल गेलनि ।
 मसीहक द्वारा परमेश्‍वर सँ मेल एहि तरहेँ विश्‍वास सँ धार्मिक ठहराओल जयबाक कारणेँ प्रभु यीशु मसीहक द्वारा परमेश्‍वर सँ अपना सभक मेल भेल अछि ।
यैह यीशु मसीह अपना सभ केँ परमेश्‍वरक संग एहि नव सम्‍बन्‍ध मे अनने छथि जे सम्‍बन्‍ध हुनका कृपा पर आधारित अछि आ जाहि सम्‍बन्‍ध मे अपना सभ स्‍थिर छी ।
और परमेश्‍वरक महिमा मे सहभागी होयबाक आशा मे आनन्‍दित छी ।
एतबे नहि , बल्‍कि कष्‍टक समय सभ मे सेहो आनन्‍दित होइत छी , किएक तँ अपना सभ जनैत छी जे कष्‍ट सँ धैर्य उत्‍पन्‍न होइत अछि , धैर्य सँ सच्‍चरित्रता आ सच्‍चरित्रता सँ आशा उत्‍पन्‍न होइत अछि ।
और ई आशा अपना सभ केँ निराश नहि होमऽ दैत अछि , किएक तँ परमेश्‍वर अपन पवित्र आत्‍मा जे अपना सभ केँ देने छथि , तिनका द्वारा अपन प्रेम अपना सभक हृदय मे भरि देने छथि ।
सोचू !
अपना सभ जखन असहाये छलहुँ तहिए निर्धारित समय पर मसीह अधर्मी सभक लेल मरलाह ।
दुर्लभ बात अछि जे कोनो धार्मिको मनुष्‍यक लेल केओ अपन प्राण दिअय ।
हँ , कोनो नीक मनुष्‍यक लेल केओ मरबाक साहस कैओ लिअय ।
मुदा परमेश्‍वर अपना प्रेम केँ अपना सभक प्रति एहि तरहेँ देखबैत छथि जे , जखन अपना सभ पापिए छलहुँ तखने मसीह अपना सभक लेल मरलाह ।
तेँ जखन अपना सभ मसीहक खून द्वारा एखन धार्मिक ठहराओल गेलहुँ तँ निश्‍चय अपना सभ हुनका द्वारा परमेश्‍वरक दण्‍ड सँ सेहो बँचाओल जायब ।
किएक तँ जखन शत्रुताक अवस्‍था मे परमेश्‍वरक संग मेल-मिलाप हुनका पुत्रक मृत्‍यु द्वारा भऽ गेल , तखन मेल-मिलाप भऽ गेला पर हुनका पुत्रक जीवन द्वारा अपना सभक उद्धार किएक नहि होयत?
एतबे नहि !
अपना प्रभु यीशु मसीहक कारणेँ अपना सभ परमेश्‍वर मे आनन्‍दित सेहो छी , किएक तँ हुनके द्वारा आब परमेश्‍वर सँ मेल-मिलाप भऽ गेल अछि ।
आदम द्वारा मृत्‍यु , मसीह द्वारा जीवन एके मनुष्‍यक द्वारा संसार मे पापक प्रवेश भेल आ पाप द्वारा मृत्‍युक ।
एहि तरहेँ मृत्‍यु सभ मनुष्‍य मे पसरि गेल , कारण , सभ केओ पाप कयने अछि ।
धर्म-नियम जे मूसा केँ देल गेल ताहि सँ पहिने सेहो संसार मे पाप छल , मुदा जतऽ नियम नहि होइत अछि ततऽ "नियम-उल्‍लंघन"क लेखा नहि राखल जाइत अछि ।
तैयो मृत्‍यु आदमक समय सँ लऽ कऽ मूसाक समय धरि ओहू लोक सभ पर शासन कयलक जे सभ परमेश्‍वरक आज्ञाक उल्‍लंघन करबाक द्वारा पाप नहि कयने छल , जेना आदम कयलक ।
आदम तिनकर प्रतीक छल जे आबऽ वला छलाह ।
मुदा आदमक अपराध आ परमेश्‍वरक वरदान मे कोनो समानता नहि ।
कारण , जँ एके मनुष्‍यक अपराध सँ अनेको मनुष्‍य मरल , तँ एहि सँ कतेक बढ़ि कऽ एके मनुष्‍यक , अर्थात् यीशु मसीहक , वरदान द्वारा अनेको मनुष्‍य पर परमेश्‍वरक कृपा बरसल ।
कहाँ ओ एक व्‍यक्‍तिक पापक परिणाम आ कहाँ ई परमेश्‍वरक वरदान !
—एहि मे कोनो समानता नहि , किएक तँ एक अपराधक फलस्‍वरूप न्‍याय कयल गेल आ मनुष्‍य केँ दण्‍ड-आज्ञा भेटलैक , मुदा बहुतो अपराधक बाद जे वरदान देल गेलैक , ताहि द्वारा दोष सँ छुटकारा भेटलैक ।
जँ एके मनुष्‍यक पापक कारणेँ ओहि मनुष्‍य द्वारा मृत्‍यु राज्‍य कयलक , तँ एहि सँ कतेक बढ़ि कऽ जकरा सभ केँ परमेश्‍वरक प्रशस्‍त कृपा आ धार्मिकताक दान भेटल छैक , से सभ एके मनुष्‍य , अर्थात् यीशु मसीह , द्वारा जीवन मे राज्‍य करत ।
एहि तरहेँ अपना सभ देखैत छी जे , जहिना एके अपराधक फलस्‍वरूप सभ मनुष्‍य केँ दण्‍ड-आज्ञा भेटलैक , तहिना एके नीक काजक फलस्‍वरूप सभ मनुष्‍यक लेल दोष सँ छुटकारा आ जीवनक प्रबन्‍ध कयल गेल ।
किएक तँ जाहि तरहेँ एक मनुष्‍यक आज्ञा-उल्‍लंघन सँ अनेको मनुष्‍य पापी भेल , ओही तरहेँ एक मनुष्‍यक आज्ञा-पालन सँ अनेको मनुष्‍य धार्मिक ठहराओल जायत ।
बीच मे धर्म-नियम आबि गेला सँ पापक वृद्धि भेल , मुदा जतऽ पाप बढ़ल ततऽ परमेश्‍वरक कृपा आरो बढ़ल , जाहि सँ जहिना पाप मनुष्‍य केँ मृत्‍यु दऽ कऽ शासन करैत छल , तहिना परमेश्‍वरक कृपा मनुष्‍य केँ धार्मिक ठहरा कऽ शासन करय , जकर फल अपना सभक प्रभु यीशु मसीह द्वारा अनन्‍त जीवन अछि ।
 पापक लेखेँ मुइल , परमेश्‍वरक लेल जीवित तखन की , अपना सभ आओर पाप करैत रही जाहि सँ परमेश्‍वर आओर कृपा करथि?
किन्‍नहुँ नहि !
अपना सभ जे पापक लेखेँ मरि गेल छी , आब पाप मे जीवन कोना व्‍यतीत करब?
की अहाँ सभ ई नहि जनैत छी जे , अपना सभ गोटे जे बपतिस्‍मा लऽ कऽ मसीह यीशु मे सहभागी भेलहुँ से हुनका मृत्‍यु मे सेहो सहभागी भेलहुँ?
तेँ अपना सभ बपतिस्‍मा द्वारा हुनका मृत्‍यु मे सहभागी भऽ हुनका संग गाड़ल सेहो गेल छी जाहि सँ जहिना यीशु मसीह पिता परमेश्‍वरक महिमा द्वारा मुइल सभ मे सँ जिआओल गेलाह तहिना अपनो सभ एक नव जीवन जीबी ।
जँ हुनका मृत्‍यु मे अपना सभ हुनका सँ संयुक्‍त भऽ गेल छी , तँ निश्‍चय हुनका जीबि उठनाइ मे सेहो अपना सभ हुनका सँ संयुक्‍त भऽ जायब ।
अपना सभ केँ ई कखनो नहि बिसरबाक चाही जे अपना सभक पहिलुका स्‍वभाव हुनके संग क्रूस पर चढ़ा देल गेल , जाहि सँ अपना सभ मेहक पापपूर्ण "हम"मरि जाय आ अपना सभ फेर पापक दास नहि बनी , किएक तँ मरल आदमी पर पाप केँ कोनो शक्‍ति नहि रहि जाइत छैक ।
आब जँ अपना सभ मसीहक संग मरलहुँ तँ अपना सभ विश्‍वास करैत छी जे हुनका संग जीवित सेहो रहब ।
किएक तँ अपना सभ जनैत छी जे मसीह मुइल सभ मे सँ जिआओल गेलाक बाद फेर कहियो नहि मरताह ।
आब मृत्‍यु केँ हुनका पर कोनो अधिकार नहि रहल ।
ओ जखन मरलाह तँ पाप केँ पराजित करबाक लेल सदाक लेल एके बेर मरलाह , आ जीबि उठि कऽ ओ आब परमेश्‍वरेक लेल जीबैत छथि ।
एही तरहेँ अहाँ सभ सेहो अपना केँ पापक लेखेँ मुइल आ मसीह यीशु मे परमेश्‍वरक लेल जीवित बुझू ।
एहि लेल आब अहाँ सभ अपन नश्‍वर शरीर मे पाप केँ राज्‍य नहि करऽ दिअ जे ओकर अभिलाषा सभक अनुसार जीवन व्‍यतीत करी ।
अहाँ सभ अपना शरीरक अंग सभ केँ दुष्‍टताक साधनक रूप मे पाप करबाक लेल समर्पित नहि करू ।
बल्‍कि मृत्‍यु सँ जीवन मे लाओल लोक सभ जकाँ अपना केँ परमेश्‍वर केँ समर्पित कऽ दिअ आ शरीरक अंग सभ केँ नीक काज करबाक साधनक रूप मे परमेश्‍वर केँ अर्पित करू ।
तखन पाप अहाँ सभ पर राज्‍य नहि कऽ पाओत , किएक तँ अहाँ सभ धर्म-नियमक अधीन नहि , बल्‍कि परमेश्‍वरक कृपाक अधीन छी ।
पापक नहि , बल्‍कि परमेश्‍वरक दास तखन की?
की अपना सभ जँ धर्म-नियमक अधीन नहि , बल्‍कि परमेश्‍वरक कृपाक अधीन छी , तँ एहि कारणेँ पाप करी?
किन्‍नहुँ नहि !
की अहाँ सभ नहि जनैत छी जे जकर आज्ञा मानबाक लेल अहाँ सभ अपना केँ दासक रूप मे समर्पित करैत छी , अहाँ सभ तकरे दास छी?
—ओ चाहे पापक होइ , जकर परिणाम मृत्‍यु अछि , चाहे आज्ञाकारिताक , जकर परिणाम धार्मिकता अछि ।
परमेश्‍वर केँ धन्‍यवाद जे अहाँ सभ , जे सभ एक समय मे पापक दास छलहुँ , आब पूरा मोन सँ ओहि शिक्षाक आज्ञाकारी भऽ गेल छी जाहि मे अहाँ सभ सौंपल गेलहुँ ।
अहाँ सभ पाप सँ मुक्‍त कयल गेलहुँ और आब धार्मिकताक दास भऽ गेल छी ।
हम ई साधारण मानव जीवनक उदाहरण , अर्थात्‌ दास आ मालिकक उदाहरण , एहि लेल प्रयोग कऽ रहल छी जे अहाँ सभक मानवीय दुर्बलताक कारणेँ बात बुझनाइ अहाँ सभक लेल कठिन अछि ।
अहाँ सभ जहिना पहिने अपना शरीरक अंग केँ अशुद्धता आ अधर्मक अधीन कयने छलहुँ , जाहि सँ दुराचार बढ़ल , तहिना आब अपना शरीरक अंग केँ धार्मिकताक अधीन करू , जाहि सँ अहाँ सभ पवित्र बनी ।
किएक तँ जखन अहाँ सभ पापक दास छलहुँ तँ धार्मिकताक नियन्‍त्रण सँ अहाँ सभ स्‍वतन्‍त्र छलहुँ ।
ओहि समय मे अहाँ सभ केँ ओहि कर्म सँ की लाभ भेल?
आब ओहि बात सँ लज्‍जित होइत छी , कारण , ओकर परिणाम मृत्‍यु अछि ।
मुदा आब अहाँ सभ पाप सँ छुटकारा पाबि परमेश्‍वरक दास बनि गेल छी , जकर फल अछि पवित्रता आ जकर परिणाम अछि अनन्‍त जीवन ।
किएक तँ पापक मजदूरी अछि मृत्‍यु , मुदा परमेश्‍वरक वरदान अछि अनन्‍त जीवन जे अपना सभक प्रभु , मसीह यीशुक माध्‍यम सँ प्राप्‍त होइत अछि ।
 धर्म-नियमक अधिकार सँ मुक्‍त यौ भाइ लोकनि , अहाँ सभ तँ नियम-कानून केँ जननिहार लोक छी—की अहाँ सभ नहि जनैत छी जे तहिए तक कोनो मनुष्‍य पर कानूनक अधिकार रहैत छैक जहिया तक ओ मनुष्‍य जीवित अछि?
उदाहरणक लेल , विवाहित स्‍त्री तहिया धरि कानून द्वारा अपन पुरुषक बन्‍हन मे रहैत अछि जहिया धरि ओकर पुरुष जीवित छैक ।
जँ पुरुष मरि जाइत छैक तँ ओ विवाह-कानूनक बन्‍हन सँ मुक्‍त भऽ जाइत अछि ।
एहि लेल , जँ ओ पतिक जीवन काल मे कोनो दोसर पुरुष सँ विवाह करैत अछि तँ ओ परपुरुषगमन करऽ वाली कहबैत अछि , मुदा जँ ओकर पति मरि जाइत छैक तँ ओ ओहि विवाह सम्‍बन्‍ध सँ मुक्‍त भऽ जाइत अछि और कोनो दोसर पुरुषक स्‍त्री बनिओ कऽ परपुरुषगमन करऽ वाली नहि होइत अछि ।
एहि लेल , यौ हमर भाइ लोकनि , अहूँ सभ मसीहक शारीरिक मृत्‍यु मे सहभागी भऽ धर्म-नियमक दृष्‍टिकोण सँ मरि गेल छी , जाहि सँ कोनो दोसराक , अर्थात् यीशु मसीहक , जे मृत्‍यु मे सँ जिआओल गेलाह , तिनकर भऽ जाइ आ परमेश्‍वरक लेल फलदायक सेवा करी ।
जखन अपना सभ अपन पापी स्‍वभावक अनुसार आचरण करैत छलहुँ , तँ पापमय लालसा सभ धर्म-नियम द्वारा प्रेरणा पाबि कऽ अपना सभक शरीरक अंग सभ मे काज करैत छल , जाहि सँ तेहन जीवन बितबैत छलहुँ जकर परिणाम मृत्‍यु अछि ।
मुदा आब तकरा लेखेँ मरि कऽ जे एक समय मे अपना सभ केँ अपना वश मे बान्‍हि कऽ रखने छल , अर्थात् धर्म-नियम , अपना सभ ओहि सँ मुक्‍त भऽ गेल छी ।
आब पुरान तरीका सँ लिखित नियमक दास भऽ कऽ नहि , बल्‍कि नव तरीका सँ , जे पवित्र आत्‍माक तरीका छनि , परमेश्‍वरक सेवा करबाक लेल स्‍वतन्‍त्र भऽ गेल छी ।
धर्म-नियमक प्रयोजन तखन , जँ पापमय लालसा सभ धर्म-नियम द्वारा प्रेरणा पबैत अछि , तँ की अपना सभ ई कही जे धर्म-नियम आ पाप दूनू एके चीज अछि?
एकदम नहि !
बात ई अछि जे , धर्म-नियमक अभाव मे हम पाप केँ चिन्‍हने नहि रहितहुँ ।
जँ धर्म-नियम नहि कहने रहैत जे , "लोभ नहि करह"तँ हम ई नहि जनितहुँ जे , लोभ अछि की ।
एहि आज्ञा सँ मौका पाबि पाप हमरा मे सभ प्रकारक लोभ उत्‍पन्‍न कऽ देलक , कारण , नियमक अभाव मे पाप निर्जीव अछि ।
एक समय छल जहिया धर्म-नियम नहि छल आ हम जीवित छलहुँ , मुदा जखन आज्ञा आबि गेल तँ पाप जीवित भऽ गेल आ हम मरि गेलहुँ ।
और एहि तरहेँ जाहि आज्ञाक उद्देश्‍य छल जीवन देनाइ , से आज्ञा हमरा लेल मृत्‍युक कारण बनि गेल ।
किएक तँ पाप आज्ञाक उपस्‍थिति सँ अवसर पाबि हमरा धोखा देलक आ ओही आज्ञा सँ हमरा मारि देलक ।
एहि तरहेँ अपना सभ देखैत छी जे धर्म-नियम अपने पवित्र अछि और आज्ञा सेहो पवित्र , उचित आ कल्‍याणकारी अछि ।
तखन की , जे बात कल्‍याणकारी छल , सैह हमरा लेल मृत्‍युक कारण बनि गेल?
कदापि नहि !
बल्‍कि जे वस्‍तु कल्‍याणकारी छल , तकरा प्रयोग कऽ कऽ पाप हमरा लेल मृत्‍युक कारण बनि गेल ।
एहि तरहेँ पापक वास्‍तविक स्‍वरूप प्रगट भऽ गेल आ आज्ञाक माध्‍यम सँ पाप आओर अधिक पापमय प्रमाणित भेल ।
पाप सँ मनुष्‍यक भितरी संघर्ष अपना सभ जनैत छी जे धर्म-नियम आत्‍मा सँ सम्‍बन्‍ध रखैत अछि , मुदा हम मानवीय स्‍वभावक प्रभाव मे छी आ पापक हाथेँ बिका गेल छी ।
हम की करैत छी , से नहि बुझि पबैत छी , किएक तँ हम जे करऽ चाहैत छी से नहि करैत छी , बल्‍कि जाहि बात सँ हम घृणा करैत छी सैह करैत छी ।
आब हम जे करैत छी , जँ से करबाक इच्‍छा हमरा नहि अछि , तँ एहि सँ स्‍पष्‍ट होइत अछि जे हम वास्‍तव मे मानैत छी जे धर्म-नियम उचित अछि ।
तखन एहन अवस्‍था मे करऽ वला हम नहि रहलहुँ , बल्‍कि करऽ वला ओ पाप अछि जे हमरा मे वास कऽ रहल अछि ।
किएक तँ हम जनैत छी जे हमरा मे कोनो नीक वस्‍तुक वास नहि अछि , अर्थात् हमर मानवीय स्‍वभाव मे ।
नीक काज करबाक इच्‍छा तँ हमरा होइत अछि , मुदा हम ओकरा कऽ नहि पबैत छी ।
कारण , जाहि नीक काज केँ हम करऽ चाहैत छी तकरा नहि करैत छी , आ जाहि अधलाह काज केँ करऽ नहि चाहैत छी तकरे करैत रहैत छी ।
जँ हम जे नहि करऽ चाहैत छी सैह करैत छी , तँ ओ करऽ वला हम नहि , बल्‍कि पाप अछि , जे हमरा मे वास करैत अछि ।
एहि तरहेँ हम अपना मे ई नियम पबैत छी जे , जखन हम नीक काज करबाक इच्‍छा करैत छी तँ अधलाहे काज हमरा सँ होइत अछि ।
हम अपना अन्‍तरात्‍मा मे परमेश्‍वरक धर्म-नियम केँ तँ सहर्ष स्‍वीकार करैत छी , मुदा हमरा अपना शरीर मे एक दोसरे नियम काज करैत देखाइ दैत अछि , जे ताहि नियम सँ संघर्ष करैत अछि जे हमर बुद्धि स्‍वीकार करैत अछि ।
हमरा शरीरक अंग मे क्रियाशील ओ नियम पाप-नियम अछि और ओ हमरा अपन बन्‍दी बना लैत अछि ।
हम कतेक अभागल मनुष्‍य छी !
एहि मृत्‍युक अधीन रहऽ वला शरीर सँ हमरा के छुटकारा दियाओत?
परमेश्‍वरक धन्‍यवाद होनि !
वैह अपना सभक प्रभु यीशु मसीहक द्वारा हमरा छुटकारा दिऔताह ।
अतः एक दिस तँ हम अपना बुद्धि सँ परमेश्‍वरक नियमक दास छी , मुदा दोसर दिस अपना मानवीय पाप-स्‍वभाव सँ पाप-नियमक दास छी ।
 परमेश्‍वरक आत्‍माक इच्‍छाक अनुसार जीनाइ एहि लेल , आब जे सभ मसीह यीशु मे अछि , तकरा सभक लेल कोनो दण्‍डक आज्ञा नहि अछि ।
किएक तँ परमेश्‍वरक जीवनदायक आत्‍माक नियम मसीह यीशु द्वारा पाप आ मृत्‍युक नियम सँ हमरा स्‍वतन्‍त्र कऽ देने अछि ।
धर्म-नियम मानवीय पाप-स्‍वभावक कारणेँ कमजोर भऽ कऽ जे काज करऽ मे असमर्थ छल , से काज परमेश्‍वर कऽ देलनि ।
ओ पापक प्रायश्‍चित्तक लेल अपने पुत्र केँ पठौलनि , जे पापी मनुष्‍यक समान मानव शरीर धारण कयलनि ।
एहि तरहेँ परमेश्‍वर मानव शरीर मे पाप केँ दण्‍डित कयलनि , जाहि सँ अपना सभ मे , जे सभ मानवीय पाप-स्‍वभावक अनुसार नहि , बल्‍कि पवित्र आत्‍माक इच्‍छाक अनुसार आचरण करैत छी , धर्म-नियमक उचित माँग पूरा भऽ जाय ।
कारण , मानवीय पाप-स्‍वभावक अनुसार चलनिहार लोक सभ ताहि बात सभ पर मोन लगबैत अछि जाहि बातक लेल पाप-स्‍वभाव इच्‍छा रखैत अछि , मुदा पवित्र आत्‍माक अनुसार चलनिहार लोक सभ ताहि बात सभ पर जे पवित्र आत्‍मा चाहैत छथि ।
मानवीय पाप-स्‍वभावक इच्‍छा सभ पर मोन लगौनाइक परिणाम अछि मृत्‍यु , मुदा पवित्र आत्‍माक इच्‍छा पर मोन लगौनाइक परिणाम अछि जीवन आ शान्‍ति , किएक तँ मानवीय पाप-स्‍वभावक सोच-विचार परमेश्‍वरक विरोधी अछि ।
मानवीय स्‍वभाव तँ परमेश्‍वरक नियमक अधीन नहि अछि आ ने ओकर अधीन भऽ सकैत अछि ।
जे केओ मानवीय स्‍वभावक इच्‍छाक अनुसार आचरण करैत अछि , से परमेश्‍वर केँ प्रसन्‍न नहि कऽ सकैत अछि ।
मुदा अहाँ सभ मानवीय स्‍वभावक अनुसार नहि , बल्‍कि परमेश्‍वरक आत्‍माक अनुसार जीबैत छी , किएक तँ अहाँ सभ मे परमेश्‍वरक आत्‍मा वास करैत छथि ।
और जँ ककरो मे मसीहक आत्‍मा वास नहि करैत छथि तँ ओ मसीहक नहि अछि ।
मुदा जँ मसीह अहाँ सभ मे वास करैत छथि , तँ पापक कारणेँ अहाँ सभक शरीर मृत्‍युक अधीन मे होइतो , अहाँ सभ केँ धार्मिक ठहराओल जयबाक कारणेँ अहाँ सभक आत्‍मा जीवित अछि ।
और जँ तिनकर आत्‍मा जे यीशु मसीह केँ मुइल सभ मे सँ जीवित कयलथिन , अहाँ सभ मे वास करैत छथि , तँ जे मसीह केँ मुइल सभ मे सँ जीवित कयलथिन से अपना आत्‍मा द्वारा , जिनकर वास अहाँ सभ मे अछि , अहाँ सभक नश्‍वर शरीर केँ सेहो जीवन प्रदान करताह ।
एहि लेल यौ भाइ लोकनि , अपना सभ ऋणी छी , मुदा मानवीय पाप-स्‍वभावक नहि , जे ओकर इच्‍छाक अनुसार जीबी ।
कारण , जँ अहाँ सभ मानवीय स्‍वभावक अनुरूप जीब तँ अवश्‍य मरब , मुदा जँ पवित्र आत्‍माक शक्‍ति द्वारा ताहि अधलाह काज सभक अन्‍त करब जे शरीर सँ कयल जाइत अछि तँ जीवन प्राप्‍त करब , किएक तँ जे सभ परमेश्‍वरक आत्‍मा द्वारा संचालित कयल जाइत अछि , सैह सभ परमेश्‍वरक सन्‍तान अछि ।
अहाँ सभ केँ जे आत्‍मा देल गेल छथि , से अहाँ सभ केँ फेर डेराय वला गुलाम नहि बनबैत छथि , बल्‍कि परमेश्‍वरक पुत्र बनौने छथि ।
ओहि आत्‍माक द्वारा अपना सभ हुनका पुकारि उठैत छियनि जे , "हे बाबूजी !
हे पिता" !
पवित्र आत्‍मा स्‍वयं अपना सभक आत्‍मा केँ गवाही दैत छथि जे अपना सभ परमेश्‍वरक सन्‍तान छी ।
जँ अपना सभ हुनकर सन्‍तान छी तँ उत्तराधिकारी सेहो छी—परमेश्‍वरक उत्तराधिकारी आ मसीहक संग सह-उत्तराधिकारी ।
कारण , जँ अपना सभ यीशु मसीहक संग दुःख सहब तँ हुनका संग महिमा मे सेहो सहभागी होयब ।
भविष्‍य मे होमऽ वला आनन्‍द हम ई मानैत छी जे , जे महिमा अपना सभ मे प्रगट होमऽ वला अछि तकरा तुलना मे वर्तमान समयक कष्‍ट किछु नहि अछि ।
ई सृष्‍टि बहुत जिज्ञासाक संग ओहि समयक प्रतीक्षा कऽ रहल अछि जहिया परमेश्‍वरक सन्‍तान सभ केँ प्रगट कयल जायत ।
ई सृष्‍टि तँ व्‍यर्थताक अधीन कऽ देल गेल , मुदा से अपन इच्‍छा सँ नहि , बल्‍कि हुनकर इच्‍छा सँ जे एकरा अधीन कऽ देलथिन , मुदा ई आशा बनल रहल जे , एक दिन आओत जहिया सृष्‍टि सरनाइ आ मरनाइक बन्‍हन सँ मुक्‍त भऽ ओहि महिमामय स्‍वतन्‍त्रता मे सहभागी बनत जे परमेश्‍वरक सन्‍तान सभक होयतैक ।
हम सभ जनैत छी जे सम्‍पूर्ण सृष्‍टि मिलि कऽ आइ तक ओहि प्रकारक कष्‍ट सँ कुहरैत आयल अछि जेना प्रसव-पीड़ाक कष्‍ट होइत अछि ।
मात्र वैह नहि , बल्‍कि अपनो सभ , जकरा सभ केँ परमेश्‍वरक वचनक पूर्तिक पहिल भागक रूप मे पवित्र आत्‍मा भेटल छथि , भीतरे-भीतर कुहरैत छी और एहि बातक प्रतीक्षा करैत छी जे अपना सभ पूर्ण रूप सँ परमेश्‍वरक पोषपुत्र बनाओल जायब आ शरीर सरनाइ आ मरनाइक बन्‍हन सँ छुटकारा पाबि नव कयल जायत ।
जहिया सँ अपना सभक उद्धार भेल , तहिया सँ अपना सभ मे ई आशा बनल रहल अछि ।
मुदा जँ अपना सभ ओहि वस्‍तु केँ प्राप्‍त कैए लेने छी जकर आशा रखैत छी , तँ ओकरा "आशा"नहि कहल जाइत अछि ।
जकरा कोनो वस्‍तु प्राप्‍त भऽ गेल छैक , से तकर आशा किएक करत?
मुदा अपना सभ ओहि वस्‍तुक आशा करैत छी जे देखैत नहि छी , आ तेँ धैर्यपूर्बक ओकर प्रतीक्षा करैत छी ।
प्रत्‍येक परिस्‍थिति मे परमेश्‍वरक प्रेम द्वारा सुरक्षित एही तरहेँ पवित्र आत्‍मा सेहो अपना सभक दुर्बलता मे सहायता करैत छथि , किएक तँ अपना सभ नहि जनैत छी जे अपना सभ केँ प्रार्थना कोन तरहेँ करबाक चाही , मुदा आत्‍मा अपने कुहरि-कुहरि कऽ अपना सभक लेल विनती करैत छथि , जकरा शब्‍द मे व्‍यक्‍त नहि कयल जा सकैत अछि ।
और परमेश्‍वर , जे अपना सभक हृदयक भेद केँ जनैत छथि , से जनैत छथि जे आत्‍माक अभिप्राय की छनि , कारण , आत्‍मा परमेश्‍वरक इच्‍छाक अनुसार हुनकर लोक सभक लेल विनती करैत छथि ।
अपना सभ जनैत छी जे परमेश्‍वर सँ प्रेम कयनिहार लोक , अर्थात् हुनका उद्देश्‍यक अनुरूप बजाओल गेल लोक सभक लेल प्रत्‍येक परिस्‍थिति मे परमेश्‍वर भलाइ उत्‍पन्‍न करैत छथि ।
परमेश्‍वर अपना लोक केँ शुरुए सँ चिन्‍हैत छलाह , आ ओकरा सभक लेल ओ ई निश्‍चित कयलनि जे ओ सभ हुनकर पुत्रक समरूप बनय , जाहि सँ यीशु मसीह बहुतो भाय सभक जेठ भाय ठहरथि ।
जकरा सभक लेल ओ ई निश्‍चित कयलनि जे ओ सभ हुनकर पुत्रक समरूप बनय , तकरा सभ केँ ओ बजौलनि सेहो , आ जकरा सभ केँ बजौलनि तकरा सभ केँ धार्मिक सेहो ठहरौलनि ।
जकरा सभ केँ ओ धार्मिक ठहरौलनि , तकरा सभ केँ ओ अपन महिमा मे सहभागी सेहो बनौलनि ।
एहि बात सभक सम्‍बन्‍ध मे आब अपना सभ की कही?
जँ परमेश्‍वर अपना सभक पक्ष मे छथि तँ अपना सभक विरोध मे के भऽ सकत?
परमेश्‍वर अपन निज पुत्र केँ जँ बँचा कऽ नहि रखलनि , बल्‍कि अपना सभ गोटेक लेल दऽ देलनि , तखन की ओ खुशी सँ अपना पुत्रक संग सभ किछु अपना सभ केँ नहि देताह?
परमेश्‍वरक चुनल लोक सभ पर के दोष लगाओत?
परमेश्‍वर स्‍वयं अपना सभ केँ धार्मिक ठहरा रहल छथि , तँ फेर अपना सभ केँ दण्‍डक आज्ञा के दऽ सकत?
मसीह यीशु तँ स्‍वयं अपना सभक लेल मरलाह—एतबे नहि , ओ जिआओल सेहो गेलाह आ परमेश्‍वरक दहिना कात विराजमान भऽ अपना सभक पक्ष मे विनती करैत छथि ।
अपना सभ केँ मसीहक प्रेम सँ के अलग कऽ सकैत अछि?
की कष्‍ट , वा संकट , वा अत्‍याचार , वा अकाल , वा गरीबी , वा खतरा , वा तरुआरि?
जेना कि धर्मशास्‍त्र मे लिखल अछि , "अहाँक लेल दिन भरि हम सभ वध कयल जाइत छी ।
वध होमऽ वला भेँड़ा सभ जकाँ हम सभ मानल गेल छी" ।
नहि !
अपना सभ सँ जे प्रेम कयने छथि तिनका द्वारा अपना सभ एहि सभ बात मे पूर्ण विजय पबैत छी ।
किएक तँ हमरा पूर्ण विश्‍वास अछि जे , ने मृत्‍यु आ ने जीवन , ने स्‍वर्गदूत आ ने नरकदूत , ने वर्तमान आ ने भविष्‍य , ने कोनो तरहक शक्‍ति , ने आकाश आ ने पाताल , और ने सौंसे सृष्‍टि मे आरो कोनो वस्‍तु अपना सभ केँ परमेश्‍वरक ओहि प्रेम सँ अलग कऽ सकत जे ओ अपना सभक प्रभु , मसीह यीशु , द्वारा प्रगट कयलनि ।
 इस्राएली सभ कृपापात्र होइतो , विश्‍वास नहि कयलक हम मसीहक उपस्‍थिति मे सत्‍य कहैत छी , हम झूठ नहि बजैत छी ; हमर विवेक सेहो परमेश्‍वरक पवित्र आत्‍माक अधीन रहि कऽ एहि बातक गवाही दऽ रहल अछि जे , हम अत्‍यन्‍त दुखी छी आ हमर हृदय अटूट वेदना सँ भरल रहैत अछि— एतऽ तक जे हम एहू लेल तैयार छी जे , जँ एहि द्वारा हमर अपन सजाति वला भाइ-बन्‍धु सभ मसीह पर विश्‍वास कऽ उद्धार पबितथि , तँ हम अपने सरापित भऽ मसीह सँ अलग भऽ जइतहुँ ।
ओ सभ इस्राएली छथि , हुनका सभ केँ परमेश्‍वर अपन पुत्र मानलथिन , अपन महिमाक दर्शन देलथिन , हुनका सभक संग विशेष सम्‍बन्‍ध स्‍थापित कयलनि ।
हुनका सभ केँ धर्म-नियम और परमेश्‍वरक सेवाक विधान देल गेलनि ।
हुनका सभ केँ परमेश्‍वर अनेको बातक विषय मे वचन देलनि ।
ओ सभ महान्‌ पूर्वजक सन्‍तान छथि , आ मसीह सेहो शारीरिक दृष्‍टिकोण सँ हुनके सभक वंशज छथि—यीशु मसीह जे सर्वोच्‍च परमेश्‍वर छथि ।
युग-युग तक हुनकर स्‍तुति होनि !
आमीन ।
परमेश्‍वरक वचन असफल नहि मुदा इस्राएली सभक अविश्‍वासक अर्थ ई नहि , जे हुनका सभ केँ देल गेल परमेश्‍वरक वचन असफल भऽ गेल , किएक तँ ई बात नहि अछि जे इस्राएलक वंश मे जन्‍म लेनिहार सभ लोक इस्राएली अछि ।
आ ने अब्राहमक वंशज होयबाक कारणेँ सभ हुनकर सन्‍तान मानल जाइत अछि ।
कारण , धर्मशास्‍त्र मे लिखल अछि जे परमेश्‍वर अब्राहम केँ कहने छलथिन जे , "इसहाके सँ उत्‍पन्‍न वंशज तोहर वंश मानल जयतह" ।
एकर अर्थ ई भेल जे , अब्राहमक वंश मे जे सभ प्राकृतिक तरीका सँ जन्‍म लेलक , सैह सभ परमेश्‍वरक सन्‍तान नहि मानल जाइत अछि , बल्‍कि जे सभ परमेश्‍वरक देल वचनक अनुसार जन्‍म लेलक , वैह सभ वास्‍तविक वंशज मानल जाइत अछि ।
किएक तँ वचनक शब्‍द ई छल , "हम निर्धारित समय पर फेर आयब आ तहिया सारा केँ एकटा बेटा होयत" ।
परमेश्‍वरक चुनबाक अधिकार एतबे नहि , बल्‍कि रिबका केँ सेहो , जिनकर दूनू बच्‍चाक पिता हमरा सभक पूर्वज इसहाक छलाह , तिनको एक वचन देल गेल छलनि ।
जाहि समय मे हुनकर ओ दूनू जौंआ जन्‍मो नहि लेने छल , आ ने ओ सभ कोनो नीक वा अधलाह काज कयने छल , ताहि समय मे हुनका कहल गेलनि जे , "जेठ बेटा छोटकाक सेवा करत" ।
ई एहि लेल भेल जे परमेश्‍वरक निर्णयक उद्देश्‍य पूरा होनि , और से निर्णय मनुष्‍यक कर्म पर नहि , बल्‍कि बजौनिहारक स्‍वतन्‍त्र चुनाव पर निर्भर अछि ।
तहिना एहि दूनू भायक सम्‍बन्‍ध मे धर्मशास्‍त्र मे परमेश्‍वरक ई कथन सेहो लिखल अछि जे , "हम याकूब सँ प्रेम कयलहुँ मुदा एसाव केँ तुच्‍छ बुझलहुँ" ।
तँ एहि बात सभक सम्‍बन्‍ध मे अपना सभ की कही?
की परमेश्‍वर अन्‍यायी छथि?
एकदम नहि !
किएक तँ परमेश्‍वर मूसा केँ कहलथिन , "हम जकरा पर चाहब तकरा पर कृपा करब , आ जकरा पर चाहब तकरा पर दया करब" ।
तेँ परमेश्‍वरक निर्णय मनुष्‍यक इच्‍छा वा ओकर परिश्रम पर नहि , बल्‍कि हुनकर अपन कृपा पर निर्भर अछि ।
किएक तँ धर्मशास्‍त्र मे फरओ केँ कहल गेल बात लिखल अछि जे , "हम तोरा एहि लेल राजा नियुक्‍त कयने छिअह जे तोरा जीवन मे हम अपन सामर्थ्‍य देखाबी जाहि सँ हमर नामक प्रचार समस्‍त पृथ्‍वी पर कयल जाय" ।
तेँ निष्‍कर्ष ई जे परमेश्‍वर जकरा पर कृपा करऽ चाहथि , तकरा पर कृपा करैत छथि , आ जकरा जिद्दी बनाबऽ चाहथि , तकरा जिद्दी बना दैत छथिन ।
भऽ सकैत अछि जे अहाँ सभ मे सँ केओ हमरा कहब , "जँ एहन बात अछि तँ परमेश्‍वर हमरा सभ केँ दोषी किएक मानैत छथि?
हुनकर इच्‍छाक विरोध के कऽ सकैत अछि"?
ऐ मनुष्‍य !
अहाँ छी के जे परमेश्‍वर सँ मुँह लगबैत छी?
की कोनो गढ़ल गेल वस्‍तु अपन गढ़ऽ वला सँ ई कहत जे , "अहाँ हमरा एहन किएक बनौलहुँ"?
की कुम्‍हार केँ ई अधिकार नहि अछि जे ओ माटिक एके थुम्‍मा सँ कोनो बर्तन विशेष काजक लेल बनाबय आ कोनो बर्तन साधारण काजक लेल?
जँ परमेश्‍वर अपन क्रोध देखयबाक और अपन सामर्थ्‍य प्रगट करबाक इच्‍छा रखितो कोप मे पड़ऽ वला ओहि लोक सभ केँ अधिक समय धरि सहन कयलनि जे सभ विनाशक लेल तैयार कयल गेल छल , तँ की , हुनकर से अधिकार नहि छलनि?
ओ एहि लेल एना कयलनि जे ओ जाहि लोक सभ पर दया कयने छथि तकरा सभ पर अपन महान्‌ महिमा प्रगट करऽ चाहलनि ।
ओकरा सभ केँ आरम्‍भहि सँ ओ अपन महिमा पयबाक लेल तैयार कयने छलाह ।
हुनकर ओ दया पौनिहार लोक अपना सभ छी जकरा सभ केँ ओ मात्र यहूदीए सभ मे सँ नहि , बल्‍कि आन जाति सभ मे सँ सेहो बजौने छथि ।
जेना कि ओ धर्मशास्‍त्र मे होशेक किताब मे कहनहुँ छथि जे , "जे लोक हमर प्रजा नहि छल , तकरा सभ केँ हम अपन प्रजा कहब , आ जे हमर प्रिय नहि छल , तकरा हम 'अपन प्रिय ' कहब" ।
और , "जतऽ ओकरा सभ केँ ई कहल गेल छलैक ,  'तोँ सभ हमर प्रजा नहि छह , ' ततऽ ओ सभ 'जीवित परमेश्‍वरक सन्‍तान ' कहाओत" ।
धर्मशास्‍त्र मे इहो लिखल अछि जे , इस्राएलक सम्‍बन्‍ध मे यशायाह घोषणा करैत छथि जे , "इस्राएलक सन्‍तानक संख्‍या समुद्रक बालु जकाँ असंख्‍य किएक ने होअय , तैयो ओकरा सभ मे सँ किछुए लोक बचाओल जायत ।
किएक तँ प्रभु पृथ्‍वी पर अपन दण्‍ड-आज्ञाक वचन जल्‍दी आ पूर्ण रूप सँ पूरा करताह" ।
जहिना परमेश्‍वरक प्रवक्‍ता यशायाह पहिने कहने छलाह , तहिना भयबो कयल जे , "जँ सर्वशक्‍तिमान प्रभु हमरा सभक लेल किछु वंशज केँ नहि छोड़ि देने रहितथि , तँ हम सभ सदोम आ गमोरा नगर जकाँ नष्‍ट भऽ गेल रहितहुँ" ।
इस्राएली सभ धार्मिकता किएक नहि पौलक?
तँ ई सभ कहबाक अर्थ की अछि?
ओकर अर्थ ई अछि जे , गैर-यहूदी सभ , जे सभ धार्मिकताक खोजो नहि करैत छल , से सभ ओकरा पौलक , अर्थात् , वैह धार्मिकता जे विश्‍वास सँ प्राप्‍त होइत अछि , मुदा इस्राएली सभ , जे सभ धर्म-नियम पालन करबाक माध्‍यम सँ धार्मिकता पयबाक लेल प्रयत्‍नशील रहल , से सभ ओकरा प्राप्‍त नहि कऽ सकल ।
किएक नहि कऽ सकल?
तकर कारण ई जे , ओ सभ तकरा विश्‍वास द्वारा नहि , बल्‍कि कर्म द्वारा पयबाक कोशिश करैत छल ।
एहि तरहेँ "ठेस लागऽ वला पाथर"मे ओकरा सभ केँ ठेस लागिए गेलैक ।
जेना कि धर्मशास्‍त्र मे लिखल अछि , "देखू , हम सियोन मे ओहन पाथर रखैत छी जाहि मे लोक केँ ठेस लगतैक , ओहन चट्टान रखैत छी जाहि पर लोक खसत ।
जे केओ हुनका पर भरोसा राखत तकरा कहियो लज्‍जित नहि होमऽ पड़तैक" ।
=====================================================================Rahul Tagging यौ भाइ लोकनि , हमर हार्दिक इच्‍छा आ परमेश्‍वर सँ प्रार्थना अछि जे इस्राएली सभ उद्धार पबथि ।
हम हुनका सभक सम्‍बन्‍ध मे ई गवाही दऽ सकैत छी जे , हुनका सभ केँ परमेश्‍वरक प्रति जोस छनि , मुदा ई जोस सत्‍यक ज्ञान पर आधारित नहि छनि ।
कारण , ओ सभ धार्मिक ठहरबाक ओहि माध्‍यम पर ध्‍यान नहि देलनि जे परमेश्‍वर स्‍थापित कयलनि , बल्‍कि अपन माध्‍यम स्‍थापित करबाक प्रयत्‍न कयलनि ।
एहि तरहेँ ओ सभ परमेश्‍वर द्वारा देल जाय वला धार्मिकताक अधीन भेनाइ अस्‍वीकार कयलनि ।
मसीह धार्मिकता प्राप्‍त करबाक ओहि माध्‍यम केँ अन्‍त करैत छथि जे धर्म-नियम पर निर्भर रहैत अछि , जाहि सँ जे केओ विश्‍वास करैत अछि से धार्मिक ठहराओल जाय ।
मूसा धर्म-नियम पर आधारित धार्मिकताक विषय मे ई लिखने छथि जे , "जे व्‍यक्‍ति धर्म-नियमक पालन करैत अछि से ओहि द्वारा जीवन पाओत" ।
मुदा जे धार्मिकता विश्‍वास पर आधारित अछि , ताहि सम्‍बन्‍ध मे ई लिखल अछि , "अपना मोन मे ई नहि कहू जे , 'स्‍वर्ग पर के चढ़त?
'"अर्थात् , मसीह केँ नीचाँ लयबाक लेल ।
"वा 'पाताल मे के उतरत"?
अर्थात् , मुइल सभ मे सँ मसीह केँ जिआ कऽ ऊपर अनबाक लेल ।
विश्‍वास पर आधारित धार्मिकताक सम्‍बन्‍ध मे यैह लिखल अछि जे , "वचन अहाँ सभक लगे मे अछि , ओ अहाँक मुँह मे आ अहाँक हृदय मे अछि , "अर्थात् , ई विश्‍वासक वचन , जकर हम सभ प्रचार करैत छी जे , जँ अहाँ अपना मुँह सँ खुलि कऽ स्‍वीकार करी जे , "यीशु प्रभु छथि , "आ हृदय सँ विश्‍वास करी जे , "परमेश्‍वर हुनका मुइल सभ मे सँ जिऔलथिन"तँ अहाँ उद्धार पायब ।
किएक तँ हृदय सँ विश्‍वास कऽ मनुष्‍य धार्मिक ठहरैत अछि ; मुँह सँ स्‍वीकार कऽ उद्धार पबैत अछि ।
धर्मशास्‍त्र सेहो कहैत अछि जे , "जे केओ हुनका पर भरोसा राखत , तकरा कहियो लज्‍जित नहि होमऽ पड़तैक" ।
यहूदी आ आन जाति मे कोनो भेद नहि अछि—एके प्रभु सभक प्रभु छथि , आ जे सभ हुनका सँ प्रार्थना करैत अछि , ताहि सभ लोक पर ओ खुशीपूर्बक अपन आशिष बरसबैत छथि ।
कारण , लिखल अछि , "जे केओ प्रभु सँ विनती करत तकर उद्धार होयतैक" ।
मुदा लोक तिनका सँ विनती कोना करत जिनका पर विश्‍वास नहि कयने अछि?
आ तिनका पर विश्‍वास कोना करत जिनका विषय मे सुनने नहि अछि?
आ सुनत कोना जाबत धरि केओ हुनका सम्‍बन्‍ध मे प्रचार नहि करत?
और लोक प्रचार कोना करत जाबत धरि पठाओल नहि जायत?
धर्मशास्‍त्र मे लिखल अछि जे , "खुस खबरी सुनौनिहारक पयरक आगमन कतेक सुखद अछि" ।
मुदा सभ इस्राएली एहि शुभ समाचार केँ मानलनि नहि ।
जेना कि यशायाह कहैत छथि जे , "यौ प्रभु , हमरा सभक द्वारा सुनाओल गेल उपदेशक बात पर के विश्‍वास कयने अछि"?
एहि तरहेँ अपना सभ देखैत छी जे , सुनलाक बादे केओ विश्‍वास कऽ सकैत अछि , आ जे सुनबाक अछि , से अछि मसीहक वचन ।
मुदा आब हम पुछैत छी जे , "की ओ सभ नहि सुनने छथि"?
हँ , ओ सभ अवश्‍य सुनने छथि , जेना कि धर्मशास्‍त्र कहैत अछि जे , "सम्‍बाद सुनाबऽ वला सभक स्‍वर समस्‍त पृथ्‍वी पर पसरि गेल अछि आ हुनकर सभक वचन संसारक कोना-कोना मे पहुँचि गेल अछि" ।
हम फेर पुछैत छी , "की इस्राएली सभ ओ शुभ समाचार नहि बुझि पौलनि"?
हँ , अवश्‍य बुझलनि , कारण , पहिने मूसा कहलनि जे , प्रभु कहैत छथि— "जे सभ कोनो जातिए नहि अछि , तकरा सभक द्वारा हम तोरा सभ मे डाह उत्‍पन्‍न करबह , आ जाहि जातिक लोक सभ किछु बुझैत नहि अछि , तकरा सभक द्वारा हम तोरा सभ मे क्रोध उत्‍पन्‍न करबह" ।
तखन यशायाह एकदम खुलि कऽ कहलनि जे , प्रभु कहैत छथि— "जे सभ हमरा तकैत नहि छल , से सभ हमरा पाबि लेलक , आ जे सभ हमरा सम्‍बन्‍ध मे पुछितो नहि छल , तकरा सभ पर हम अपना केँ प्रगट कऽ देलिऐक" ।
मुदा इस्राएली सभक सम्‍बन्‍ध मे ओ ई कहैत छथि , "आज्ञा नहि मानऽ वला आ जिद्दी अपन प्रजा सभक दिस हम भरि दिन अपन बाँहि पसारने रहलहुँ" ।
 परमेश्‍वर अपन प्रजा यहूदी सभक परित्‍याग नहि कयलनि आब ई प्रश्‍न उठैत अछि जे , की परमेश्‍वर अपन प्रजा इस्राएली सभक परित्‍याग कऽ देने छथि?
किन्‍नहुँ नहि !
हम अपने इस्राएली छी , अब्राहमक वंशज आ बिन्‍यामीनक कुलक छी ।
परमेश्‍वर अपन ओहि प्रजा केँ जकरा ओ शुरुए सँ चिन्‍हैत छलाह , परित्‍याग नहि कयने छथि ।
की अहाँ सभ नहि जनैत छी जे धर्मशास्‍त्रक ओहि भाग मे की लिखल अछि , जतऽ कहल गेल अछि जे एलियाह कोना परमेश्‍वर सँ इस्राएली सभक विरोध मे सिकायत कयलनि?
ओ कहलनि , "यौ प्रभु , ओ सभ अहाँक प्रवक्‍ता सभक हत्‍या कऽ देने अछि आ अहाँक बलि-वेदी सभ केँ नष्‍ट कऽ देने अछि ।
हम असगरे अहाँ केँ मानऽ वला बाँचि गेल छी आ ओ सभ हमरो प्राण लेबऽ चाहैत अछि" ।
तँ परमेश्‍वर हुनका की उत्तर देलथिन?
ई जे , "हम अपना लेल सात हजार लोक केँ बँचा कऽ रखने छी , जे सभ बाअल देवताक मुरुतक समक्ष दण्‍डवत नहि कयने अछि" ।
ठीक एही प्रकारेँ वर्तमान समय मे सेहो परमेश्‍वर अपना प्रजा मे सँ अपना लेल एक छोट भाग बचा कऽ रखने छथि जकरा ओ अपना कृपा सँ चुनलनि ।
और ई जँ परमेश्‍वरक कृपाक परिणाम अछि , तँ मनुष्‍यक कर्मक फल आब नहि भेल , नहि तँ परमेश्‍वरक कृपा कृपे नहि रहैत ।
तँ एकर मतलब की भेल?
ई जे , इस्राएली सभ जाहि बातक खोज मे छलाह , से हुनका सभ गोटे केँ नहि भेटलनि , मुदा तिनका सभ केँ भेटलनि जे सभ चुनल गेल छलाह ।
बाँकी लोक सभ जिद्दी बनि गेलैक , जेना धर्मशास्‍त्र मे लिखलो अछि , "परमेश्‍वर ओकरा सभक मोन सुस्‍त बना देलथिन , एहन आँखि देलथिन जे देखि नहि सकैत छल आ एहन कान देलथिन जे सुनि नहि सकैत छल , और आइ धरि ओकरा सभक दशा एहने बनल छैक" ।
तहिना दाऊद कहैत छथि जे , "ओकर सभक भोजन ओकरा सभक लेल जाल आ फाँस बनि जाइक , ओकरा सभक पतन आ दण्‍डक कारण बनैक ।
ओकरा सभक आँखिक आगाँ अन्‍हार पसरि जाइक जाहि सँ ओ सभ देखि नहि सकय आ ओकरा सभक पीठ सभ दिनक लेल बोझ सँ झुकल रहैक" ।
कलम लगाओल गेल ठाढ़ि ई प्रश्‍न आब उठि सकैत अछि जे , की इस्राएली सभ एहन ठोकर खयलनि जे आब हुनका सभक लेल कोनो उपाये नहि अछि?
किन्‍नहुँ नहि !
बल्‍कि हुनका सभक अपराधक कारणेँ गैर-यहूदी लोक सभ केँ उद्धार भेटल अछि , जाहि सँ से देखि कऽ इस्राएलिओ सभ मे उद्धार पयबाक उत्‍सुकता जागि उठनि ।
आब जखन इस्राएली सभक अपराध आ पतन सँ संसार केँ , अर्थात् आन जाति सभ केँ , एतेक लाभ भेलैक , तँ सोचू जे तखन कतेक लाभ होयत जखन ओ सभ इस्राएली , जतेक केँ परमेश्‍वर चुनने छथि , से अपन पूर्ण संख्‍या मे विश्‍वास कऽ कऽ मसीह लग आबि जयताह !
आब अहाँ सभ केँ , जे सभ गैर-यहूदी लोक छी , हम ई कहैत छी ।
हम तँ गैर-यहूदी लोक मे प्रचार करबाक लेल मसीह-दूतक रूप मे चुनल गेल छी , आ हम अपन एहि काज केँ विशेष महत्‍व दैत छी , जाहि सँ अहाँ सभ केँ जे किछु भेटल अछि , से प्राप्‍त करबाक उत्‍सुकता हम अपन सजातिक लोक सभ मे उत्‍पन्‍न कऽ कोनो तरहेँ हुनका सभ मे सँ किछु लोक केँ बचा सकी ।
किएक तँ जँ हुनका सभ केँ परित्‍यागक फलस्‍वरूप परमेश्‍वरक संग संसारक मेल-मिलाप भेल अछि तँ हुनका सभ केँ स्‍वीकारक परिणाम हुनका सभक लेल मरल स्‍थिति मे सँ जिआओल जयबाक बात छोड़ि आओर की होयत?
जँ सानल आँटाक ओ भाग पवित्र अछि जे "प्रथम फलक"रूप मे अर्पण कयल गेल , तँ सम्‍पूर्ण सानल आँटा पवित्र अछि ।
जँ गाछक जड़ि पवित्र अछि तँ गाछक ठाढ़ि सेहो पवित्र अछि ।
मुदा जँ गाछक किछु ठाढ़ि काटि कऽ अलग कयल गेल अछि आ अहाँ सभ , जे सभ जंगली जैतूनक ठाढ़ि छी , से सभ ओहि नीक जैतून मे कलम लगाओल गेलहुँ आ ओकर जड़ि आ रस-भण्‍डार मे सहभागी भेलहुँ , तँ ओहि काटल ठाढ़ि सभक सम्‍मुख अहंकार नहि करू ।
जँ अहाँ सभ अहंकार करी तँ मोन राखू जे जड़ि अहाँ सभ पर नहि , बल्‍कि अहाँ सभ जड़ि पर आश्रित छी ।
आब अहाँ सभ कहब जे , "ठाढ़ि सभ केँ एहि लेल काटल गेल जे हमरा सभ केँ कलम लगाओल जाय" ।
मानलहुँ ।
मुदा हुनका सभ केँ अविश्‍वासेक कारणेँ काटि कऽ अलग कयल गेलनि , आ अहाँ सभ विश्‍वासक कारण अपन स्‍थान पर स्‍थिर छी ।
तेँ अहंकार नहि करू , बल्‍कि भय मानू ।
किएक तँ जखन परमेश्‍वर मूल ठाढ़ि केँ नहि छोड़लनि तँ ओ अहूँ सभ केँ नहि छोड़ताह ।
तेँ परमेश्‍वरक दया आ कठोरता , दूनू पर ध्‍यान राखू—कठोरता तकरा सभ पर अछि जकरा सभक पतन भऽ गेल छैक , मुदा अहाँ सभक लेल हुनकर दया अछि , लेकिन से तखने जखन अहाँ सभ हुनकर दयाक शरण मे रहब ; नहि तँ अहूँ सभ काटि कऽ अलग कऽ देल जायब ।
एही तरहेँ जँ ओहो सभ अपन अविश्‍वास मे जिद्दी बनल नहि रहताह तँ हुनको सभ केँ कलम लगाओल जयतनि ।
किएक तँ परमेश्‍वर सामर्थ्‍यवान छथि जे हुनका सभ केँ फेर कलम लगा लेथि ।
कारण , जखन अहाँ सभ जंगली जैतूनक गाछ सँ काटल जा कऽ प्रकृतिक विपरीत एक नीक गाछ मे कलम लगाओल गेलहुँ , तँ जे नीक जैतूनक असली ठाढ़ि अछि से किएक नहि अपन गाछ मे आसानी सँ कलम लगाओल जायत?
यौ भाइ लोकनि , कतौ एहन नहि होअय जे अहाँ सभ अपना केँ बहुत बुद्धिमान बुझी ।
तेँ हम अहाँ सभ केँ ई सत्‍य , जे पहिने गुप्‍त छल , से बुझाबऽ चाहैत छी जे , इस्राएलक अधिकांश लोक जे जिद्दी बनल अछि , से बात सभ दिन तक नहि रहत , बल्‍कि तहिये तक जहिया तक परमेश्‍वरक चुनल गैर-यहूदी लोकक पूर्ण संख्‍याक प्रवेश नहि भऽ जाइत अछि ।
और एहि तरहेँ सम्‍पूर्ण इस्राएलक उद्धार होयत , जेना कि धर्मशास्‍त्र मे लिखल अछि , "सियोन सँ मुक्‍तिदाता औताह ।
ओ याकूबक वंश सँ अधर्म हटौताह ।
प्रभु-परमेश्‍वर कहैत छथि जे , हम जखन ओकरा सभक पाप हरि लेब , तँ हम ओकरा सभ केँ देल अपन एहि वचन केँ पूरा करब" ।
शुभ समाचार केँ अस्‍वीकार करबाक कारणेँ यहूदी सभ परमेश्‍वरक शत्रु ठहरि गेल छथि , जे अहाँ सभक लेल हितक बात भेल , मुदा परमेश्‍वर हुनका सभक पूर्वज लोकनि केँ चुनने छलाह , आ तेँ पूर्वज सभ केँ देल वचनक कारणेँ ओ सभ परमेश्‍वरक प्रिय प्रजा छथि ।
कारण , परमेश्‍वर जखन ककरो बजयबाक वा किछु देबाक निर्णय करैत छथि तँ ओ अपन निर्णय बदलैत नहि छथि ।
जहिना पहिने अहाँ सभ परमेश्‍वरक अनाज्ञाकारी छलहुँ मुदा आब यहूदी सभ केँ अनाज्ञाकारी होयबाक कारणेँ अहाँ सभ पर दया कयल गेल अछि , तहिना यहूदी सभ एखन अनाज्ञाकारी छथि जाहि सँ ओहि दयाक कारणेँ जे अहाँ सभ पर कयल गेल , हुनको सभ पर आब दया कयल जानि ।
किएक तँ परमेश्‍वर सभ केँ अनाज्ञाकारिताक बन्‍हन मे बान्‍हि लेने छथि जाहि सँ सभ पर ओ कृपा करथि ।
अहा !
परमेश्‍वरक वैभव , बुद्धि आ ज्ञान केहन अपरम्‍पार छनि !
हुनकर निर्णयक गहिंराइ आ हुनकर काज करबाक तरीका के बुझि सकैत अछि?
जेना कि धर्मशास्‍त्र मे लिखल अछि , "प्रभुक मोन के जनलक अछि?
हुनकर सल्‍लाहकार के भऽ सकल अछि"?
"परमेश्‍वर केँ के कहियो किछु देने अछि जे ओ बदला मे किछु पयबाक दावा कऽ सकय"?
सभ किछु तँ हुनका सँ , हुनका द्वारा आ हुनका लेल अछि ।
हुनकर स्‍तुति युगानुयुग होइत रहनि !
आमीन ।
