     अहाँ सभकेँ बसंत पंचमी आओर सरस्वती पूजाक शुभकामना ।
 मिथिलाक संग पूरा उत्तर भारतमे आइ-काल्हि हड्डी कनकना देबय बाला ठंडा पड़ि रहल अछि ।
 मुदा ठंडा , कोहरा , कुहासा , शीतलहरीकेँ रहितोँ सरस्वती पूजाकेँ लऽ कऽ विद्यार्थी सभक उत्साह कम नहि पड़ल अछि ।
 पूरा मिथिलामे सभ स्कूल , कॉलेज , संस्थानमे सरस्वती पूजा खूब धूम-धामसँ भऽ रहल अछि ।
 एतबे नहि सभ टोल , चौक–चौराहापर सेहो अहाँकेँ पूजा पंडाल लागल आओर पूजा होइत मिल जायत ।
 खूब सजावट कयल गेल अछि ।
 झाड़-झंकाड़ , फूलक लड़ी लगाओल गेल अछि ।
 कतोक ठाम बिजलीक सामानसँ सेहो सजावट कयल गेल अछि ।
 भोरेसँ साउंड-बाक्स , लाउडस्पीकरपर गाना बजि रहल अछि ।
 कतोक ठाम सांस्कृतिक कार्यक्रम सेहो भऽ रहल अछि ।
 रंग- बिरंगक मूर्ति बनाओल गेल अछि ।
 कतहुँ मोरपर सवार तऽ कतहुँ कमल फूलपर ।
 काल्हियेसँ मूर्ति खरीद कऽ लाबयकेँ सिलसिला शुरू भऽ गेल ।
 आई माता सरस्वतीक मूर्तिकेँ पूजाक संग स्थापित कयल गेल ।
 लोक सभ अपन-अपन घरपर सेहो छोट-छोट मूर्ति स्थापित कऽ पूजा कऽ रहल छथिन्ह ।
माता शारदेकेँ पूजाक लेल कतोक तरहक सामान जुटाओल गेल ।
 धूप , दीप , अगरबत्ती , अक्षत , तिल , चंदन , अबीरक संग भगवतीकेँ चढ़ाबय लेल वस्त्र आओर श्रृंगारक सामानसँ पूजा कयल गेल ।
 पूजामे बैर , केसौर , अमरुद , आटाक चूर्ण बाला प्रसाद , बुन्दिया चढ़ाओल गेल ।
 विद्या , बुद्धि , विवेक , ज्ञानक देवी माता शारदेकेँ पूजा जतेक उत्साहसँ अपना दिस होइत अछि ओतेक उत्साह अहाँकेँ बिहार , बंगालक बाहर देखय लेल नहि मिलत ।
 दिल्लीमे तऽ कतोक स्कूलमे सिर्फ औपचारिकता निभाबय लेल एकर पूजा कयल जाइत अछि ।
 → गजल सम्राट जगजीत सिंह जी नहि रहलाह ।
आइ भोरे सोम दिन मुम्बईमे हुनकर निधन भऽ गेलन्हि ।
जगजीत सिंह जीकेँ पिछला मास सितंबरकेँ ब्रेन हैमरेज भेलाक बाद मुम्बईकेँ लीलावती अस्पतालमे भर्ती कराओल गेल छलन्हि ।
हिनका एक बेर पहिनहुँ हर्ट अटैक अयलाक बाद एहन समस्या आयल छलन्हि ।
जगजीत सिंह जीक जन्म राजस्थानकेँ श्रीगंगानगरमे फरवरी केँ भेल छलन्हि ।
हिनकर पिताजी सरकारी कर्मचारी छलखिन्ह आओर ओ चाहय छलखिन्ह जे जगजीत जी सिविल सेवामे जाय ।
 मुदा हिनका तऽ गजलसम्राटक रूपमे अपना सभक बीच आबयकेँ छलन्हि ।
गजलकेँ आम लोककेँ जुबानपर चढ़ाबयकेँ श्रेय हिनका जाय छनि ।
 हिनकर एक-एक टा गजल एतेक लोकप्रिय भेलन्हि जे लोक दोसर फिल्मीगीत छोड़ि हिनकर गजल गुनगुनाबय लागलखिन्ह ।
जगजीत सिंह जी कय टा फिल्ममे सेहो अपन आवाज आओर संगीत देलखिन्ह ।
जगजीत सिंह जी देशक संग दुनियाक तमाम देशमे अपन कार्यक्रम पेश करलखिन्ह ।
 जगजीत सिंह जीक गायल भजन सेहो काफी लोकप्रिय भेल छनि ।
जगजीत सिंह जीक बिआह मे चित्राजीसँ भेलन्हि ।
 चित्रा जी सेहो बड़ नीक गायिका छथिन्ह ।
 मुदा मे सालक बेटा विवेकक कार दुर्घटनामे निधनक बाद गमसँ एतेक टूटि गेलीह जे चित्रा जी गेनाइ छोड़ि देलीह ।
गजल गेनाइ तँ जगजीत जी सेहो छोड़ि देने छलखिन्ह मुदा बादमे अपनाकेँ सम्हारैत ओ फेरसँ गेनाइ शुरू करलखिन्ह ।
हिनका कतोक तरहक सम्मानसँ सम्मानित कयल गेलन्हि ।
हिनका पद्मभूषणसँ सेहो सम्मानित कयल गेलन्हि ।
 हिनका हेलो मिथिलाक तरफ सश्रद्धांजलि ।
 ईश्वर हिनकर आत्माकेँ शांति प्रदान करथुन्ह ।
( जगजीत सिंह जीक गजल सुनय लेल क्लिक करु - मस्त गाने ) → दुनियाँक दोसर सभसँ बेसी पाइ बाला बिल गेट्स मार्चकेँ बिहार दौरापर छथिन्ह ।
 ओ बुध दिन भोरमे पटना एयरपोर्टपर उतरलाक बाद दानापुरक जमसौत गाम गेलखिन्ह ।
एहि ठाम ओ लोक सभसं मिललखिन्ह ।
माइक्रोसॉफ्ट कंपनीक संस्थापक बिल गेट्स अपन पत्नी मेलिंडा गेट्सक संग तीन दिनक लेल भारत दौरापर आयल छथिन्ह ।
 दुनू गोटे तारीखकेँ भारत अयलखिन्ह आओर अगिला दिन भोरे-भोर बिहार ।
दुनू गोटे जतेक कमाय छथिन्ह ओतेक परोपकारक काज सेहो करय छथिन्ह ।
 सभ साल तय मात्रामे धन लोक कल्याणपर खर्च करय छथिन्ह ।
 ई धर्मार्थ काज बिल एंड मेलिंडा गेट्स फाउंडेशनक मार्फतसँ होइत अछि ।
बिल एंड मेलिंडा गेट्स फाउंडेशन स्वास्थ्य आओर शिक्षाक क्षेत्रमे जोर-शोरसँ काज कऽ रहल अछि आओर बिहारमे सेहो जारी राखय चाहय छथिन्ह ।
 एहि सभपर ओ आइ साँझ मुख्यमंत्री नीतीश कुमारसँ बातचीत करथिन्ह ।
हिनकर बिल एंड मेलिंडा गेट्स फाउंडेशन बिहारमे नीक काज कऽ रहल अछि ।
 पोलियो , एड्स , टीबी , कालाजार आओर कुपोषणक क्षेत्रमे बिहारमे काज भऽ रहल अछि ।
 हिनकर फाउंडेशन दुनियासँ एहि बीमारी सभक उन्मूलनपर लागल अछि ।
फाउंडेशन आब हेल्थक संग-संग शिक्षा , कृषि , आईटीक क्षेत्रमे सेहो बिहारक संग काज करय चाहैत अछि ।
 बिल एंड मेलिंडा गेट्स फाउंडेशन पिछला साल बिहारकेँ करोड़ रुपैया देने छल ।
बिल गेट्स एहिसँ पहिने सेहो बिहार आबि चुकल छथिन्ह आओर पिछला साल ओ मईकेँ खगड़ियाक गुलेरिया मुसहरी आओर बांकाक तेतरियामे हेल्थसँ जुड़ल प्रोजेक्टपर लोकसँ बात करने छलखिन्ह ।
बिहारक पचास फीसदीसँ बेसी बच्चा कुपोषणक शिकार अछि ।
 बच्चाकेँ पौष्टिक भोजन नहि मिलैत अछि जाहिसँ नीक विकास नहि भऽ पाबैत अछि आओर दस तरहक बीमारीक शिकार भऽ जाय छथिन्ह ।
बिहारक लेल अखनो पोलियो , टीबी , खसरा , एड्स , कालाजार आओर कुपोषण एक टा बड़का संकट अछि ।
 एकरे खत्म करयकेँ लक्ष्य लऽ कऽ फाउंडेशन काज कऽ रहल अछि ।
ओना पोलियोकेँ लऽ कऽ देश भरिमे चलय बाला कार्यक्रमक कारण बिहारमे पोलियो एक तरहसँ काबूमे अछि ।
 कोनो नवका मामिला सोझा नहि आबि रहल अछि ।
बिहार आओर देशक पाइ बाला सभकेँ , अमीर लोककेँ लोक कल्याण , परोपकारक काजपर बढ़ि-चढ़ि कऽ हिस्सा लेबाक चाही नहि कि एनजीओ खोलि सिर्फ पाइ बनाबयपर ध्यान देबाक चाही ।
→ पिछला लेखमे हम अहाँकेँ कहने छलहुँ जे बिहारसँ रेल इंजन निर्माणक दु टा परियोजना आब बंगाल जा सकैत अछि ।
 एहिपर नई दुनियामे एक टा स्पेशल स्टोरी आयल अछि ।
 लेख अछि ममता के एजेंडे मे बिहार से छीनो ।
 बंगाल को दो नई दुनियाकेँ एहि विशेष स्टोरीक अनुसार ममता बनर्जी आइ-काल्हि कोलकातामे बैसि बजट बनाबयकेँ तैयारीमे लागल छथिन्ह आओर एकर घोषणा आबय बाला रेल बजटमे भऽ सकैत अछि ।
 एहि बारेमे एक टा खबर पहिनहुँ बिजनेसकेँ प्रतिष्टित साइटमे सेहो आयल छल  आओर जखन हम एहिपर बिहारकेँ झटका लिखलहुँ तऽ लोक सभ कहय लगलाह अहाँ अनेरो बातकेँ तूल दऽ रहल छी ।
 जँ ई तूल देनाइ छै तऽ बैसल रहु मुँह नुका कऽ ;  खेलैत रहु ताश आओर मारैत रहु गप ।
 ममता बनर्जी जकाँ नेता अहाँकेँ एहि आलस्यपनक फायदा उठा सभ प्रोजेक्ट अपना ठाम लऽ जयतीह ।
 तखन हाथ मलैत रहब ।
 आबो जागु नहि तऽ सुतले की आओर जागले की बाला हाल भऽ जायत ।
 अपने जागु आओर अपन एमपी सभकेँ सेहो जगबिओन्हि ।
 दुनु परियोजनाकेँ शिफ्ट करयकेँ खिलाफ अभियान चलाउ ।
 अपन राय राखु , अपन विरोध जताउ ।
→ मैथिल लोकक लेल एक टा नीक खबर अछि ।
 आकाशवाणी केंद्र दरभंगासँ आब मैथिलीमे सुगम संगीतक प्रसारण होयत ।
 शुरूमे मैथिली सुगम संगीतक प्रसारण दु दिन होयत जकरा बादमे बढ़ा कऽ सभ दिन कऽ देल जायत ।
 एहिमे मैथिली गीतनाद , भजन , गजलक प्रसारण होयत ।
 एहि कदमसँ मैथिलीक लोकप्रियता तऽ बढ़बे करत ; गायक , संगीतकार आओर गीतकार सभकेँ रोजगार सेहो मिलतन्हि ।
 दरभंगा आओर आसपासक इलाकाक लोक सभ एकर फायदा उठा सकय छथिन्ह ।
 एक टा नीक गप आओर ई अछि जे एक टा गीतकारसँ सालमे पाँचे टा गीत लेल जयतन्हि ।
 एकर फायदा ई होयत जे सालमे सय , सवा सय कलाकारकेँ , गीतकारकेँ मौका मिलतन्हि ।
 गीतकारकेँ गीतकेँ सवा सय रुपैयाक हिसाबसँ पाइ देल जयतन्हि ।
 एकरे संग गायककेँ साढ़े सय आओर संगीतकारकेँ साढ़े बारह सय रुपैया देल जायत ।
 एकरा लेल कलाकारक चयन आओर स्वर परीक्षा प्रक्रिया शुरू कऽ देल गेल अछि ।
 आवेदन लेल जा रहल अछि ।
 फरवरीसँ फरवरी धरि स्वर परीक्षा लेल जायत ।
 चुनल कलाकारकेँ डाक आओर फोनसँ सूचित कऽ देल जायत ।
दरभंगा आकाशवाणीसँ मैथिलीमे समाचार बुलेटिन शुरू होयकेँ बादहिँसँ मैथिलीमे सुगम संगीतक कार्यक्रम शुरू करयकेँ माँग भऽ रहल छल ।
 आकाशवाणी महानिदेशालयसँ एकर अनुमति सेहो मिलि गेल अछि ।
 मैथिलीकेँ मान्यता मिललाकेर बादसँ एकर विकासक लेल काज भऽ रहल अछि ।
 आगाँ जा कऽ मैथिलीकेँ आओर कार्यक्रम सभ शुरू भऽ सकैत अछि ।
 बस बीच-बीचमे नेता सभ , अफसर सभकेँ हुरकारैत रहयकेँ जरूरत अछि ।
 मधुबनीक सौराठमे आइ-काल्हि सौराठ सभा चलि रहल अछि ।
 लोक सभ एहि सभाकेँ सभागाछीक नामसँ जानैत छथिन्ह ।
 पहिने जँ अहाँ भूलल-भटकलो मधुबनी आ रहिका चलि जयतहुँ तऽ पता चलि जाइत जे लगनक टाइम आबि गेल अछि आओर सभागाछीमे सभावास चलि रहल अछि ।
 बस स्टैंड , रेलवे स्टेशन , रिक्शा , टेम्पोपर चारुकात कतहुँ देखु लाल-लाल धोती , चमकैत रेशमी आ मलमलक कुर्ता , ललका पाग , मुँहमे पान , हाथमे बेंत संग कथा-वार्ताक गपमे लीन लोक मिलि जाइत छलाह ।
 गपक विषय बस एके टा फलां बाबूकेँ एतेकमे तय भेलन्हि तऽ फलां बाबूकेँ ओतेकमे ।
 फलां बाबू किछु आओर धीरज रखतथिन्ह तऽ आओर कममे कथा तय भऽ जयतन्हि ।
 ओ तऽ धरफरा गेलाह ।
 फलां बाबू ठका गेलाह ।
 हुनका अपन बातपर अड़ल रहबाक चाही छलन्हि ।
 नहि जनि कि कि पहिने जे बातक पता पाँच-सात किलोमीटर दूरहिँसँ चलि जाइत छल ।
 आइ अहाँ सौराठ गामसँ घुमिओ कऽ चलि आयब तऽ पता नहि चलत जे आइ-काल्हि सभावास चलि रहल अछि ।
 पहिने गाजा-बाजाक संग उद्घाटन होइत छल ।
 बिरादरीक पैघ-पैघ लोक जुटय छलखिन्ह ।
 नेता , मंत्री सभ आबैत छलाह ।
 आब खोजलोसँ नहि मिलताह ।
 पहिने जे कथा बिनु सभागाछीकेँ शास्त्रार्थक पूरा नहि होइत छल ;  आब घरकथासँ भऽ जाइत अछि ।
 आइकेँ आधुनिक संचार , सूचना युगमे किनकोसँ ई बात छिपल नहि रहय छनि जे किनकर बालक कतय काज कऽ रहल छथिन्ह  आओर फेर कन्याक विआह योग्य होयतहिँ गाम-गाममे वरतुहार खेरा देल जाइत अछि ।
 पता चलतहिँ दस ठामसँ दबाव बना देल जाइत अछि कथाक लेल ।
किछु दिनक बाद जँ लोक सभकेँ सभागाछीक बारेमे सिर्फ किताबे टामे पढ़य लेल मिलय तऽ एहिमे कोनो अचरज नहि ।
 पंजीकार सभ सेहो एहिसँ निराश छथिन्ह ।
 हुनका सभकेँ कहब छनि जे मिथिलाक एक टा गौरवशाली परम्परा खत्म भऽ रहल अछि ।
 लोक सभ सिर्फ पंजी कराबय लेल एतय आबय छथि ।
 एक टा कारण इहो कहि सकय छी जे दहेज प्रथाक खिलाफ चलय बाला अभियानकेँ कारण सेहो लोक एहिसँ दूर रहय चाहय छथिन्ह ।
 एहि बेर तारीखकेँ शुरू भेल सभागाछी जुलाई धरि चलत ।
 आब देखु आगाँ की हाल रहैत अछि ।
 ओना तऽ एम्हरसँ जाय बाला लोक सभक मुँहसँ एतबा सुनल जाइत अछि कि यौ इहे सभागाछी अछि ?
सभा गाछी → दीपावली देखल जाय तऽ एक दिनक पावनि नहि अछि ।
ई पाँच दिनक पावनि अछि जे धनतेरससँ शुरू भऽ भाईदूजकेँ खत्म होइत अछि ।
ई कातिक अन्हरियाकेँ त्रयोदशीसँ शुरू भऽ कऽ इजोरियाक द्वितीया धरि पंच महोत्सवक रूपमे मनाओल जाइत अछि ।
त्रयोदशीकेँ धनतेरस , चतुर्दशीकेँ नरक चतुर्दशी या छोटका दिवाली , अमावस्याकेँ दिवाली , प्रतिपदाकेँ अन्नकूट या गोवर्धन पूजा या पखेब आओर द्वितीयाकेँ भाईदूज आओर चित्रगुप्त पूजा ।
धनतेरसकेँ भगवान धन्वन्तरिकेँ पूजा होइत अछि ।
एहि दिन नबका बर्तन किननाइ शुभ मानल जाइत अछि ।
व्यापारी सभ अपन खाता-बहीक पूजा करैत छथिन्ह ।
 