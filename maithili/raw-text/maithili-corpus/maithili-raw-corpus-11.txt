  देखाइत छल आइ-काल्हि बालूये-बालू देखाइत अछि ।
 जाहि खेतमे धान- गहूमक फसल लहलहाइत छल ओ तीन-तीन , चारि-चारि फीट बालूसँ भरल अछि ।
 आरि-धूरी सभ मिटायल अछि ।
 ई पता लगेनाय मुश्किल भऽ गेल अछि जे कोन जमीन ककर अछि ।
 कोन खेत ककर अछि ।
 एहन हालमे बरजोर , दबंग लोक कमजोर लोकक जमीनपर कब्जा सेहो कऽ रहल छथिन्ह ।
 लोक सरकारी दफ्तरक चक्कर लगयलाह मुदा कोनो फर्क नहि पड़ल ।
 कमजोर लोकक एक-एक पल जिनगी बितेनाइ सदी कटनाइ जकाँ भऽ गेल छनि ।
बाढ़ि पीड़ितक पुनर्वासक काज अखन धरि पूरा नहि भऽ पाओल अछि ।
 जतय लालू प्रसाद यादव आओर रामविलास पासवान एकरा लेल बिहार सरकारकेँ जिम्मेदार ठहराबय छथिन्ह ओतय मुख्यमंत्री नीतीश कुमारकेँ कहब छनि जे केन्द्र सरकारसँ अखन धरि पाइ नहि मिललाक कारण पुनर्वासक काज शुरू नहि भऽ पाओल अछि ।
 नीतीश कुमार आरोप लगा रहल छथिन्ह जे केन्द्र सरकार पैकेज देबयमे देर कऽ रहल अछि ।
 हुनकर इहो कहनाइ छनि जे केंद्रमे बिहारक जे मंत्री छथि ओ सरकारपर दबाव बनाबयमे नाकाम रहला आओर आब जखन हुनका लागि रहल छनि जे लोक तमसायल अछि तऽ काँग्रेसकेँ दस तरहक बातक लेल कोइस रहल छथिन्ह ।
दोसर ठाम जतय नेता सभ विकासक गप कऽ रहल छथिन्ह ।
 ओतय कोसी इलाकामे हुनकर हिम्मत काज नहि कऽ रहल छनि ।
 फूरा नहि रहल छनि जे की कयल जाय ।
 कतोक ठामक लोकक कहब छनि जे जखन नेता सभकेँ हमर कोनो चिंता-फिकिर नहि तऽ फेर हम हुनकर कियाक करयन्हि ।
 एहि बेर ओ किनको वोट देबयसँ इनकार कऽ रहल छथिन्ह ।
 चुनावक ई हाल अछि जे गाम-घरमे पार्टीक झंडा-पोस्टर देखय लेल नहि मिलि रहल अछि ।
एक्का-दुक्का पोस्टर , झंडा-बैनर कतहुँ देखय लेल मिलैत अछि ।
 एहनमे नेताजी कोना मँगताह वोट !
→ तीन दिन पूर्व अपन निकटतम मित्र घनश्याम बाबूकेर दुर्घटनामे मृत्यु भेलाक पश्चात आइ गजानन बाबू चौपालमे बैसल उदास रहथि ।
योग्य रहलाक बादो एक प्राइवेट स्कूलमे कम वेतनपर नोकरी करब घनश्याम बाबूक विवशता छल कियाक तऽ घरमे वृद्ध माता , पत्नी , विवाहक योग्य पुत्रीक अतिरिक्त शिक्षारत पुत्रक भरण पोषणक भार हुनके कमायपर ।
आइ पूरा परिवारे बेसहारा भऽ गेल ।
एहेन घटना तऽ ककरो वास्ते दुखद होइते छैक लेकिन गजानन बाबूक दुख ताहिसँ बेसी बुझना जाइत अछि ।
जखन चौपालक लोक सब आग्रह करैत खोदि-खोदि पुछलखिन्ह , तकर बाद पता चलल हुनक दुखक असली कारण ।
दुर्घटनाक बाद घायल घनश्याम बाबूकेँ अस्पताल आनल गेल आ डाक्टर देखतहिँ मृत घोषित कऽ देलक ।
पुत्रक बाहर रहबाक कारणेँ अंतिम संस्कार तत्काल सम्भव नहि छल ।
गजानन बाबू आओर लोक सबसँ विचार कऽ लाशकेँ शीत गृहमे रखबाक प्रबंध करय लगलाह ।
लेकिन सरकारी अस्पताल – सीधा-सीधी बिनु घूसक एको डेग चलब मोश्किल ।
शीत-गृहक कर्मचारी बाजल – "जगह नहीं है ।
"गजानन बाबू स्थितिसँ उत्पन्न सम्वेदना देखबैत , अपन सब ज्ञान , अनुभव लगा कऽ थाकि गेलाह किन्तु शीत-गृह कर्मी अपन राग बजबैत रहल जे – "जगह नहीं है ।
"गजानन बाबू परेशन छलाह ।
ताबत सरकारी तंत्रक मौन संकेत बुझनिहार एक नवयुवक आबि कर्मचारीक हाथमे एक टा नमरी थमाबैत कहलखिन्ह – "अब तो जगह है न "तत्काले जगह भेट गेल ।
लाश राखल गेल ।
काज भेलाक पश्चातो गजानन बाबू दुखी छलाह ।
अगिला दिन पुत्रक आगमनक बाद पोस्टमार्टमक तैयारी होमय लागल ।
अस्पतालमे एम्बुलेन्सक सुविधा सेहो छल ।
जहिना आजुक समयमे सरकारी गाड़ीसँ सरकारक काज छोड़ि शेष सब काज होइत अछि तहिना अस्पतालकेर प्रबंधकक घरमे प्रबंध करवाक हेतु एम्बुलेन्सक सार्थक उपयोग भऽ रहल छल ।
प्रबंधकक नामपर अपन घरक प्रबंध करवामे ड्राइवर साहेब सेहो संकोच नहि करथि ।
एम्बुलेन्सक कारणेँ देरी होमय लागल ।
एम्बुलेन्स आयल आओर ड्राइवर साहेब आबतहिं बजलाह –"अभी हम तुरन्त आये हैं , एक घण्टे के बाद दूसरे शिफ्ट का आदमी जायगा ।
"एतबा सुनतहि फेर शीत-गृहमे काज आयल वो योग्य आधुनिक युवक अपन चमत्कार देखौलन्हि ।
पचास टकाक एक टा नोट ड्राइवर साहेबकेँ दैत बजलाह -"अब चलिए ।
"ड्राइवर तत्काल तैयार भऽ गेल ।
गजानन बाबू मित्रक विछोह , मित्रक परिवारक भविष्यक चिन्तासँ तऽ चिन्तिते छलाह , ऊपरसँ ई सब देख भीतरे-भीतर छटपटाइत रहलाह जे नैतिकता , ईमानदारी कतऽ चलि गेल ।
पोस्टमार्टम हाऊसमे सेहो भीड़ छल ।
बेसी आत्महत्या आओर बेसी दुर्घटना हमरा लोकतंत्रक विशिष्ट विशेषता अछि ।
किनारा जाऽ कऽ जखन सरकारी करमचारीसँ जानकारी लेबाक कोशिश भेल तऽ वो असंवेदनशील प्राणी बाजल – "ये भीड़ तो आप देख ही रहे हैं ।
सब इसी काम के लिए आया है ।
कोई राशन या वोट की लाइन तो है नहीं और मेरे दो ही हाथ हैं ।
आपका नम्बर जब आयगा तब देखेंगे ।
"लोक सब अनुमान करय लगलाह तऽ चारि घण्टासँ कमकेर मामिला नहि छल ।
ताबत धरि तऽ राति भऽ जायत ।
सबकेँ चिन्तित देख पुनः वो योग्य युवकक योग्यताक काज उपस्थित भेल ।
येन-केन-प्रकारेण पाँच टा नमरीपर बात फरियायल आओर मरलाक बादो लाइन तोड़ि कऽ घनश्याम बाबूक लाशकेँ पोस्टमार्टम हाऊससँ मुक्त कराओल गेल ।
गजानन बाबूक नैतिक शिक्षा , ज्ञान , अनुभव सब टा राखले रहि गेल ।
ककरा चिन्ता अछि जे मृतकक परिवारपर कतेक संकट आयल अछि ।
अपन वेतनक अतिरिक्त बेसीसँ बेसी आमदनी करब सरकारी सेवकक युगधर्म अछि ।
एहि युगधर्मक पालन सरकारी सेवकगण अबाध गतिसँ सम्पूर्ण देशमे कऽ रहल छथि ।
एहि क्रममे पुलिसकेँ सेहो यथायोग्य दक्षिणा देबय पड़ल ।
थाकल-हारल मृतकक स्वजन-परिजन समेत गजानन बाबू श्मशान घाट अयलाह ।
सब जगहसँ बेसी भयावह दृश्य छल ।
ओहिनो श्मशान तऽ भयावह होइते छैक ।
किन्तु जे भयावहता लोक सबकेँ देखऽ पड़लन्हि वो आओर भयावह छल ।
जगहक वास्ते , लकड़ीक वास्ते , अस्थि कलश रखबाक हेतु एतय धरि कि मृतकक मृत्यु प्रमाण पत्रक वास्ते सेहो , सब जगह नियुक्त कर्मचारीक नियमित काजक बदलामे अनियमित रूपसँ यथायोग्य टका खर्च करय पड़लन्हि ।
एवम प्रकारेँ घनश्याम बाबू वर्तमान लोकतंत्रीय पद्धतिक जालसँ मुक्त भऽ स्वर्गारोहण कयलाह ।
गजानन बाबू सोचि- सोचि भावुक एवं चिन्तित छलाह संगहि एक यक्ष प्रश्न सेहो ठाढ़ छल जे घनश्याम बाबू तऽ कहुना लोकतंत्रीय मुक्ति पाबि स्वर्गारोहण कयलाह किन्तु हमर मुक्तिकेर कोन रस्ता निकलत ?
हमर स्वर्गारोहण भऽ सकत की नहि ?
- श्यामल सुमन , जमशेदपुर → भारतीय जनता पार्टी , बीजेपी दरभंगा लोक सभा क्षेत्रसँ कीर्ति आजादकेँ फेरसँ उम्मीदवार घोषित कयलक ।
 ओना पार्टी हिनका एहि बेर दिल्लीसँ लड़ाबयकेँ चाहैत छल ।
 मुदा दरभंगाकेँ लऽ कऽ कीर्ति जी , संजय झा जी आओर विजय जीकेँ बीच पार्टी कीर्ति जीकेँ टिकट देनाइ नीक बुझलक ।
 कीर्ति आजाद जी एहिसँ पहिने दरभंगासँ जीत चुकल छथिन्ह ।
 मुदा स्थानीय लोकसँ हिनका ओतेक लगाव नहि रहय छनि ।
 दरभंगासँ नीक हिनका दिल्लीये लगैत छनि ।
 देखिऔ एहि बेर की होइत छनि ।
 दरभंगासँ दिल्लीक संसद भवन जाय छथि की नहि ?
ओना मिथिलाकेँ देखल जाय तऽ बीजेपीकेँ ओरसँ उम्मीदवारक फाइनल लिस्ट एहि तरहेँ अछि : - पूर्वी चम्पारणसँ राधा मोहन सिंह , मधुबनीसँ हुकुमदेव नारायण यादव , अररियासँ प्रदीप सिंह गंगे , कटिहारसँ निखिल चौधरी , पूर्णियासँ उदय सिंह , भागलपुरसँ सैयद शाहनवाज हुसैन आओर दरभंगासँ कीर्ति आजाद ।
→ आखिर बिहारमे विकासक जीत भऽ गेल ।
 विकासकेँ आगाँ सभ मुद्दा पाछाँ पड़ि गेल ।
 जाति , धर्म , भाय-भतीजा जेहन सभ समीकरण फेल भऽ गेल ।
 नीतीश कुमार जीकेँ भारी बहुमत मिल रहल छनि ।
जीतक खुशीमे पत्रकारसँ बात करैत नीतीश कुमार जी कहबो कयलखिन्ह जे एहि चुनावकेँ सभसँ पैघ गप रहल लोककेँ जातिवादकेँ नकारि देनाइ ।
 लोक ओहिपर ध्यान नहि दऽ विकासपर मोहर लगओलखिन्ह ।
एहि बेर नीतीश जीक एहन आंधी चलल जे लालू जीक लालटेन बुझि गेल ।
 एहन उम्मीद स्वयं जेडीयू-बीजेपीकेँ एनडीए गठबंधनकेँ सेहो नहि छल ।
 मुदा बिहारक जनता हिनकापर अपन पूरा भरोसा देखा देलखिन्ह ।
नीतीश जीक जीतक एक टा कारण अहाँ बड़का संख्यामे महिला सभकेँ वोट देबय लेल आगाँ एनाइ सेहो कहि सकय छी ।
 महिला सभ वोट गिराबय लेल देर धरि वोटक लाइनमे लागल रहलीह ।
असलमे एकर बुनियाद पंचायत चुनावक टाइममे पड़ि गेल छल जखन नीतीश जी महिला सभक लेल पचास प्रतिशत आरक्षण लागू करने छलखिन्ह ।
 एहिसँ हुनका सभमे जागरूकता फैलल ।
एहि चुनावमे मतदाताकेँ फैसलासँ ई साबित भऽ गेल जे लोक आब फेरसँ ओहि अंधकारमय बिहारमे , पिछड़ल बिहारमे , अंधेरगर्दी बाला बिहारमे जायकेँ लेल तैयार नहि अछि ।
दुनियाँकेँ सामने इहो साबित भऽ गेल जे बिहार बदलि रहल अछि ।
लोक बदलि रहल अछि ।
लोकक सोच बदलि रहल अछि आओर ओ एहि सकारात्मक बदलावकेँ पसंद कऽ रहल अछि ।
एहि बेरक चुनाव नतीजासँ इहो साफ भऽ गेल अछि जे अहाँ नीक काज करब तऽ लोक अहाँकेँ खारिज नहि करत ।
 अहाँ जातिगत समीकरणसँ दूर काजक बलपर सेहो जीत सकैत छी ।
एहिसँ नेता सभ काज करय लेल , विकासकेँ आगाँ बढ़ाबय लेल विवश होयताह ।
 हुनकापर ई प्रेशर रहतन्हि जे जँ काज नहि करब तऽ मतदाता हुनका पटखनी दऽ सकय छथिन्ह ।
→ बिहारक लेल एक टा नीक खबर अछि ।
 रेल बजटक जे संकेत मिलि रहल अछि ओकरा मुताबिक बिहारसँ जे रेल परियोजनाकेँ बाहर लऽ जायकेँ गप भऽ रहल छल आब ओ नहि होयत ।
 बीचमे खबर आयल रहय जे मढौरा , छपरा आओर मधेपुराक रेल कारखानाकेँ बंगाल शिफ्ट करयकेँ विचार चलि रहल अछि ।
 मुदा एहि बातक पता चलतहिँ बिहारमे भारी विरोध शुरू होअ लागल ।
 पूर्व रेल मंत्री लालू प्रसाद यादव एहि मुद्दापर रेल मंत्री ममता बनर्जीसँ सेहो बात कयलखिन्ह ।
 बीजेपीकेँ दिससँ सेहो कहल गेल जे जँ कोनो रेल परियोजनाकेँ राज्यसँ बाहर लऽ जायकेँ कोशिश कयल गेल तऽ बिहारसँ एको टा ट्रेनकेँ गुजरय नहि देल जायत ।
रेल परियोजनापर बिहारक लोककेँ विरोधकेँ देखैत रेल मंत्रालयकेँ आ जे कहु रेल मंत्री ममता बनर्जीकेँ परियोजनापर अपन कदम पाछाँ करय पड़लन्हि ।
 ई सभ बिहारक लोकक , जनताक जागरूकताक कारण भेल अछि ।
 केन्द्रक तरफसँ अखन धरि बिहारकेँ काफी उपेक्षा कयल गेल अछि ।
 मुदा आब लोक धीरे-धीरे केंद्रक भेदभाव बाला राजनीतिकेँ समझि रहल अछि ।
 बिहारक रेल परियोजनाकेँ शिफ्ट करयकेँ मामिला एकदमसँ राजनीतिक कहल जा सकैत अछि आओर कहल जा रहल अछि जे एहिकेँ पाछा रेलवेकेँ लोके सभ शामिल छथिन्ह ।
 एहि परियोजनाकेँ तत्कालीन रेल मंत्री लालू प्रसाद यादव जीकेँ समयमे शुरू कयल गेल छल ।
 मुदा काज अखन धरि शुरूआती चरणमे अछि ।
 मढौरामे तऽ जमीन अधिग्रहणक लेल लोककेँ जे मुआवजा देल जा रहल छल फिलहाल ओकरापर सेहो रोक लगा देल गेल अछि ।
 एहि परियोजनाकेँ बंगाल नहि गेलाक बाद आब खबर अछि जे ममता बनर्जी तीन जुलाईकेँ पेश होय बाला रेल बजटमे बंगालक लेल किछु दोसर नबका परियोजनाक घोषणा करतीह ।
उम्मीद अछि जे ओ किछु नबका परियोजनाक संग किछु नबका ट्रेन सेहो शुरू करतीह ।
 एक टा नबका वैगन ट्रॉली फैक्ट्री खोलयकेँ सेहो चर्चा चलि रहल अछि ।
 जे होय ओ बंगालक लेल दस टा आओर परियोजना शुरू करथि मुदा जे कतहुँ लागल अछि ओकरा तऽ शिफ्ट नहि करथि ।
 जे होय ई गप कंफर्म तऽ रेल बजट पेश होयबाक बादे पता चलत ।
 ताबति धरि प्रार्थना करू जे बिहारसँ रेल परियोजना शिफ्ट नहि होय ।
पिछला लेख :  रेल कारखानाकेँ मामिला गरमायल बिहार से छीनो बंगाल को दो बिहारकेँ झटका → बिहारसँ चुनल गेल टा सांसदमेसँ टा एहन छथि जे पहिल बेर एमपी बनलाह ।
 लोक पहिल बेर हुनका अपन प्रतिनिधि चुनलखिन्ह ।
 बिहारक जनताकेँ हिनका सभसँ काफी उम्मीद छनि ।
 जे नेता पहिल बेर एमपी बनलाह हुनकर नाम छनि - बाल्मिकीनगर – बैद्यनाथ प्रसाद महतो ( जेडीयू ) पश्चिमी चम्पारण – डॉ. संजय जायसवाल ( बीजेपी ) सीतामढ़ी – अर्जुन राय ( जेडीयू ) झंझारपुर - मंगनी लाल मंडल ( जेडीयू ) सुपौल - विश्व मोहन कुमार ( जेडीयू ) अररिया – प्रदीप कुमार सिंह ( बीजेपी ) किशनगंज – मो. असररारुल हक ( काँग्रेस ) सिवान – ओमप्रकाश यादव ( निर्दलीय ) महाराजगंज - उमाशंकर सिंह ( आरजेडी ) उजियारपुर - अश्वमेघ देवी ( जेडीयू ) समस्तीपुर - महेश्वर हजारी ( जेडीयू ) बेगूसराय – डॉ. मोनाजिर हसन ( जेडीयू ) नालंदा - कौशलेन्द्र कुमार ( जेडीयू ) पटनासाहिब – शत्रुघ्न सिन्हा ( बीजेपी ) पाटलिपुत्रा - रंजन प्रसाद यादव ( जेडीयू ) बक्सर - जगदानंद सिंह ( आरजेडी ) काराकट - महाबली सिंह ( जेडीयू ) जहानाबाद - जगदीश शर्मा ( जेडीयू ) गया - हरि मांझी ( बीजेपी ) नवादा - भोला सिंह ( बीजेपी ) जमुई - भूदेव चौधरी ( जेडीयू )  → मिथिलाक दिग्गज नेतामेसँ एक भोगेन्द्र झा जीकेँ दरभंगा मेडिकल कॉलेजसँ दिल्लीक एम्समे पठा देल गेलन्हि ।
 हिनका दरभंगासँ दिल्ली लऽ जायल गेलन्हि ।
 भोगेन्द्र जीक संग दरभंगासँ दु टा डॉक्टर सेहो गेलन्हि – डॉ. भगवान दास आओर डॉ. संजीव कुमार जायसवाल ।
 डॉक्टरक संग सीपीआई नेता रामकुमार झा , डॉ. हेमकांत झा आओर हरलाखीसँ विधायक रामनरेश पांडेय जी सेहो दिल्ली गेलखिन्ह ।
 भोगेन्द्र जीक हालत पछिला दिन तारीखकेँ दिल्लीसँ दरभंगा आबैत काल खराब भऽ गेल छलन्हि ।
 रस्तामे यूपीक वरिष्ठ नेता जनेश्वर मिश्र जी हिनका बलियामे उतारि अस्पतालमे भर्ती करा देलखिन्ह मुदा हालत ठीक नहि भेलन्हि ।
 तऽ हिनका दरभंगा लऽ आनल गेलन्हि ।
 डीएमसीएचमे इलाज चलल ।
 आईसीयूमे राखल गेल ।
 आब बेहतर इलाजक लेल हुनका एम्स भेजल गेलन्हि ।
→ नया सालमे ठंडा , शीतलहरक कारण लोकक हाल खराब अछि ।
 बीच-बीचमे चलय बाला पछिआ हवासँ हड्डी कनकनेने अछि ।
 लोक सभकेँ घरसँ निकलनाइ मुश्किल भऽ रहल छनि ।
 कुहासा एतेक घेरने अछि जे कखनो-कखनो काल तऽ जेना दस हाथ दूरक चीज सभ नहि देखाइत रहैत अछि ।
 एहिकेँ कारण घोड़ा-गाड़ीकेँ चलनाइ सेहो मुश्किल भेल अछि ।
 बस-ट्रेन , हवाई जहाज सभ घंटो-घंटा लेटसँ चलि रहल अछि ।
 छुट्टीक बाद ओना तऽ स्कूल खुलि गेल अछि मुदा कतोक जिलामे प्रशासनकेँ निर्देशक बाद अगिला दू-तीन दिनक लेल स्कूल बंद राखयकेँ लेल कहल गेल अछि ।
 हवामे एतेक कनकनी अछि जे देह-हाथ ठिठुरि जाइत अछि ।
 रउद नहि निकलय , झख्खड़ टाइपक मौसम भऽ जायकेँ कारण जरूरी काज भेलेपर लोक घरसँ निकलय छथिन्ह ।
सभसँ बेसी दिक्कत रोज कमाय-खाय बाला लोककेँ छनि ।
 ठंडाकेँ कारण काज बंद अछि ।
एहनमे की कमायल जाय आओर की खायल जाय ।
 जतय काज भऽ रहल अछि ओतय एहि ठंडामे सेहो किछु लोक काज करैत मिल जायत ।
 ई पेट जे नहि कराबय ।
 कतबो ठंडा , कुहासा , रउद , गर्मी , बारिश कियाक नहि होय ।
 बिनु मजदूरी कयने कोनो उपाय नहि ।
 ठंडाकेँ कारण सर्दी , खोँखी  जुकाम , हड्डीमे दर्द , बुखारक बीमारी सेहो बढ़ि गेल अछि ।
 एहिमे लोककेँ विशेष बचाव करयकेँ जरूरत अछि ।
गर्म कपड़ा पहिनु , आगि तापु , हीटर जराउ , इनर-मोजा पहिनक रहु ।
 सुसुम पानि पीउ ।
 मुदा गरीब लोकक लेल इहो मोश्किल अछि ।
 सरकारक तरफसँ ओना कतोक ठाम आगि तापयकेँ इंतजाम कयल गेल अछि ।
 किछु लोक गर्म कपड़ा आओर कंबल सेहो बाँटय छथिन्ह ।
 दान करय छथिन्ह ।
ओना ठंडामे लोक सभकेँ खाय-पिबयकेँ किछु विशेष मौका मिलय छनि ।
 चाह-पानि , पकौड़ा-पकौड़ी , घुगनी , आल्लू-चॉप , सिंघाड़ा , कचरी , छोला , बड़ी , लिट्टी-चोखा , परोठा , माँछ-भात , बगेरी , चिड़ै , चिकन , बेशन , पोस्ता दानाकेँ सब्जी , बगिआ , झोरगर तिमन-तरकारी जेहन चटर-पटर बाला चीज सभ जमि कऽ खाउ ।
 ढंडामे एक चीज नीक अछि जे हाजमा ठीक रहैत अछि ।
 कनी बेसीओ खा लिअ तऽ घबरायकेँ बात नहि ।
 बड़ दिक्कत तऽ एक टा हजमोलाक गोली खा लिअ ।
 नहि तऽ भाँगक एक टा गोली चढ़ा दिऔ ।
 सभ ठीक ।
 तऽ एहि सर्दीसँ परेशानी तऽ अछिये मुदा कनी सतर्कताक संग रजाईमे घुसि , आगि तापैत खाय-पीयैकेँ आनंद उठाउ ।
 नहि किछु तऽ घुरक आगिमे अल्हुआ पका कऽ खाउ एक टा दोसरे आनंद मिलत >  