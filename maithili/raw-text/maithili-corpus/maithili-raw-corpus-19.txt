  दिल्ली , नोएडा जकाँ बड़का शहरमे तऽ हिंदी , संस्कृतक किताब किछु खासे जगहपर मिलि सकैत अछि ।
 आइ-काल्हि सभ दोकानमे अहाँकेँ अँग्रेजीयेकेँ किताब , पत्र-पत्रिका सभ देखय लेल मिलत ।
 दिल्लीमे दक्षिणमे जेएनयूकेँ इलाका आओर उत्तरमे दिल्ली विश्वविद्यालयक इलाकामे नई सड़क , दरियागंजमे खोजलापर किछु दोकानमे अहाँकेँ हिंदीक किताब मिलि सकैत अछि ।
 मुदा जँ अहाँ कोनो पॉश कॉलोनी , वीआईपी इलाका दिस रहैत छी तऽ ओहि ठाम हिन्दीक किताब खोजलोपर नहि मिलत ।
मन मारि कऽ घर आपस आबि गेलहुँ ।
 आब किनकोसँ कहि कऽ मंगाबऽ पड़त ।
 नहि तऽ कहिओ दरियागंज , नई सड़क दिस जायकेँ मौका मिलत तऽ खरीदब ।
 मुदा एहिसँ पता चलैत अछि जे देशमे हिंदी , संस्कृतक की हाल भऽ रहल अछि ।
 शहर सभमे स्कूल- कॉलेजमे पढ़ाई-लिखाई अँग्रेजीयेमे भऽ रहल अछि ।
 किछु दिनक बाद एहन भऽ जायत जे बच्चा सभकेँ हिंदी पढ़ाबय लेल मनोहर पोथी सेहो खोजने नहि मिलत ।
 → जाहि दिनसँ संविधानक अष्टम सूचीमे मैथिली भाषाक नाम जुटल , हम सब अपनाकेँ गौरवान्वित महसूस कऽ रहल छी ।
 बात ई गौरवक अछियो ।
 पूरा मिथिला आ मिथिलाक बाहरो जतऽ देखू ततऽ कार्यक्रमक आयोजन भेल ।
 नवीन-नवीन मैथिली नामधारी संस्थाक उदय आओर मैथिल , मिथिला आ मैथिलीक विकासक चर्चा तऽ आम भऽ गेल ।
 कियो मस्त छथि तऽ कियो मैथिली भाषाक विकासक चिन्तासँ रोगग्रस्त ।
 कतेक गोटय तऽ सामाजिक रूपसँ चिन्तित भऽ एना कहैत छथिन्ह जे कोशीक बाढ़िसँ जतेक नुकसान नहि भेल ताहिसँ बेसी नुकसान मैथिली नहि बजलासँ होयत ।
 जगह-जगह मंचसँ एक-पर-एक विद्वानक भाषणक संग किछु ललका कान बालाक कठहँसी सुनब , साधारण लोकक विवशता भऽ गेल ।
 मातृभाषाक प्रति प्रेम कोनो खराबो बात नहि ।
 संविधानोमे एकर विधान अछि जे प्रारंभिक शिक्षा मातृभाषामे देल जाय ।
गजानन बाबू गामक प्रतिष्ठित , अवकाश प्राप्त शिक्षाविद छथि ।
 अवकाश प्राप्त भेलाक पश्चात शहर छोड़ि , गामक स्थायी निवासी भऽ गेलाह संगहिं हुनके दलानपर चलय बाला प्रायः अस्थायी चौपालक स्थायी सदस्य सेहो ।
 बैसारीमे गजानन बाबू भरि दिनक अखबारी सूचना आ रेडियो-समाचारक आधारपर प्राप्त ज्ञानकेँ साँझ होइतहिं , गामक लोकक बीच बँटनाइ शुरू कऽ दैत छथि ।
 श्रोताक संख्या बढ़य ताहि खातिर सुननिहारक वास्तें बेसी काल तमाकू आ अंतिममे एक बेर चायकेर इन्तजाम गजानन बाबूक तरफसँ मुफ्त ।
ओना तऽ गजानन बाबू अनेक भाषाक जानकार छथि , मुदा मातृभाषा मैथिलीकेर प्रति बिशेष आग्रह ।
 बेसी काल लोकक बीचमे बजैत छथि – आजुक धिया-पुता आब तऽ घरोमे मैथिली बजनाइ छोड़ि देलक ।
 कनिये दिनक खातिर शहर टा गेल कि बनि गेल अँग्रेज , पहिरनाइ-ओढ़नाइ सब ओहने ।
 ततेक अँग्रेजिया स्कूल खुलि गेल अछि जे सभ अपना-अपना बच्चाकेँ ओही स्कूलमे ठूसि रहल छथि अँग्रेज बनेबाक वास्तें ।
 कोना होयत मैथिलीक विकास ?
मैथिली आब घरोमे बचती की नहि ?
आदि , आदि "आर्ष वचन"सँ समस्त चौपालक लोककेँ बेसी काल तृप्त करैत छथिन्ह ।
 अंतर्राष्ट्रीय मैथिली परिषदक एक टा कार्यक्रम गाममे आयोजित भेल ।
 किछु पदाधिकारीगण बाहरोसँ एलाह ।
 गामक किछु मातृभाषा प्रेमी लोक सेहो जमा भेलाह ।
 कार्यक्रम अस्थायी चौपाल यानि गजानन बाबूक दलानेपर आयोजित छल ।
 गजानन बाबूक गामक लोकपर खूब प्रभाव छल ।
 आइ तऽ बाहरोसँ अतिथिगण आयल छथिन्ह तऽ नाश्ता आदिक प्रबंध सेहो होयत , ई सोचि बहुत गामक लोक सभामे जमा भेलाह ।
कार्यक्रम शुरू भेल ।
 गजानन बाबूक मातृभाषा-प्रेम वाणीसँ फूटि पड़ल ।
 पुरनका कैसेट बाजय लागल – आजुक धिया-पुता घरोमे मैथिली नहि बाजि "मम्मी-डैडी "बाजय छथि ।
मैथिली बाजब अपमान बुझै छथि , आदि आदि ।
 लोक सब ध्यानमग्न भऽ सुनि रहल छथि ।
 ताबत धरि एक टा सात-आठ सालक बचिया अचानक दलानपर आबि गजानन बाबूकेँ संबोधित करैत बाजल – "ग्रैंड पा , ग्रैंड पा , आपको जरूरी काम से अंदर बुलाया जा रहा है ।
"एतबा सुनतहिँ अतिथिगण सहित गामक लोक सेहो गुम भऽ गेलाह संगहि गजानन बाबूकेँ काटू तऽ खून नहि ।
 मातृभाषाक प्रति नकली अनुरागक पोल खुलि गेल ।
 आखिर कथनी-करनीकेँ ई अन्तर कहिया धरि ?
श्यामल सुमन लेखक परिचय : ई रचना छनि श्री श्यामल किशोर झा जीक ।
 ओना श्यामलजी लेखन क्षेत्रमे श्यामल सुमनक नामसँ प्रसिद्ध छथिन्ह ।
 मूलरूपसँ चैनपुर , सहरसा निवासी श्यामल सुमन जी विद्युत अभियंत्रणमे डिप्लोमा कऽ वर्तमानमे टाटा स्टील , जमशेदपुरमे प्रशासनिक पदाधिकारीक रूपमे अपन योगदान कऽ रहल छथिन्ह ।
 श्यामलजी स्कूल-कॉलेजक जमानासँ लिखि रहल छथिन्ह ।
 हिनकर कविता , गीत- गजल , हास्य-व्यंग्य देशक तमाम पत्र-पत्रिकामे छपैत रहैत अछि ।
 हिनका अहाँ सभ स्थानीय टीवीपर सेहो देखने आओर रेडियोपर सुनने होयब ।
 हिनकर हिन्दीमे एक टा गीत गजलकेँ संकलन जल्दीये किताबक रूपमे बाजारमे आबय बाला अछि ।
 → यूट्यूबपर एक टा वीडियो देखय छलहुँ ई एतेक नीक लागल जे मन भेल अहाँ सभकेँ सेहो देखाओल जाय ।
 उम्मीद अछि अहाँ सभकेँ सेहो नीक लागत ।
 एहि वीडियोकेँ देखि अपन बचपनमे चलि जायब ।
 नेना-भुटकाकेँ सेहो देखा सकय छी ।
→ सूखा आओर बाढ़िक बाद बिहार सरकारक ध्यान आब किसान भाईपर गेल अछि ।
 किसान भाईकेँ खेतीक आधुनिक तकनीकक जानकारी देबय लेल राज्यमे टा ई-किसान केंद्र खोलल जायत ।
 एहि ई-किसान केंद्रपर खेतीक उन्नत तरीकाक संग खाद-बीजक सही इस्तेमाल , पाला आओर कीटसँ फसलकेँ कोना बचाओल जाय ई सभ बताओल जायत ।
 एहि केंद्रपर किसान भाईसँ जैविक , ऑर्गेनिक खेतीक फायदा सेहो बताओल जायत ।
 ई-किसान केंद्र खोलयकेँ संग-संग सरकारक योजना सभ गाममे कृषि विकास रथ सेहो पठाबयकेँ अछि ।
 एहि कृषि विकास रथमे कृषि वैज्ञानिकक संग पशुपालन आओर सहकारिता विभागक लोक सेहो रहताह ।
 एक अक्टुबरसँ ब्लॉकक पाँच-पाँच पंचायतमे कृषि विकास शिविर सेहो लगाओत जायत ।
 एहि शिविरमे किसान भाईकेँ सेहो बढ़ि-चढ़िकेँ हिस्सा लेबाक चाही .  आधुनिक-उन्नत खेतीक फायदा उठयबाक चाही ।
 जाहिसँ पैदावारक संग-संग कमाई सेहो बढ़य ।
→  बिहारमे टा पोस्ट ऑफिस गर्मी छुट्टी धरि कम्प्यूटरसँ जोड़ि देल जायत ।
 एहिमेसँ आधा उत्तर बिहारक , मिथिलाक पोस्ट ऑफिस होयत ।
 सभसँ खुशीक गप तऽ ई अछि जे मधुबनीक हेड पोस्ट ऑफिस उत्तर बिहारक पहिल पूरा तरहेँ कम्प्यूटरीकृत हेड पोस्ट ऑफिस बनि गेल अछि ।
 मधुबनीक बाद आब बेनीपट्टी , निर्मली , लहेरियासराय हेड पोस्ट ऑफिस , हायाघाट , रैयाम , डीएमसीएच , समस्तीपुर आओर सीतामढ़ीक संग उत्तर बिहारक कुल टा पोस्ट ऑफिसकेँ पूरा तरहेँ कम्प्यूटरीकृत कयल जायत ।
 एहिसँ लोकक नीक सेवा , सुविधा मिलतन्हि ।
 काज बेहतर ढंगसँ आओर जल्दी होयत ।
 मनीऑर्डर जल्दी मिलत , पाई जमा करय आओर निकालयमे कम समय लागत ।
 एकरे संग डाक विभागक कोशिश पोस्ट ऑफिसक माध्यमसँ लोकक बीच बैंकिंग सुविधाकेँ विस्तार करयकेँ सेहो अछि ।
 अपना दिसक लोक पाई जमा-निकालय लेल बैंकपर बेसी निर्भर रहैत छथिन्ह ।
 आब पोस्ट ऑफिसक कोशिश बैंकक ग्राहककेँ अपना तरफ मोड़यकेँ अछि  ।
ओना पोस्ट ऑफिसक पास जमा-निकासी , फिक्स्ड डिपॉजिट , मासिक आय योजना , बीमाक कय टा नीक-नीक उत्पाद छै ।
 मुदा ओकरा लोकक बीच प्रचार-प्रसार करयकेँ जरूरत अछि ।
 निजी कंपनीक दौड़मे सरकारी कंपनी पिछड़ि जाइत अछि प्रचारमे मोर्चापर ।
 मुदा पाईक सुरक्षाक मुद्दापर सरकारी बैंक आओर पोस्ट ऑफिस एक तरहसँ गारंटी मानल जाइत अछि ।
 एहि ठाम पाई डालि कऽ अहाँ निश्चिंत भऽ सकय छी , चैनसँ सुति सकय छी ।
 शेयर बाजार जकाँ सभ समय टेंशन लेबयकेँ जरूरत नहि पड़त ।
→ एहि बेरक लोक सभा चुनावमे लोक सभ ई साबित कऽ देलखिन्ह कि हुनका बुड़िबक नहि बनाओल जा सकैत अछि ।
 बेसी देर धरि ठकल नहि जा सकैत अछि ।
 ओ राजनीतिक रूपसँ जागरूक छथि ।
 सजग छथि ।
 हुनकर देश -दुनियापर नजर छनि ।
 ई जरूर छल जे एहि बेर वोट किछु कम पड़ल मुदा जे पड़ल ओ लोकक भीतरक तामसकेँ परिचायक बनल ।
 एहिसँ पहिने इहो देखल जाइत छल जे चुनावमे बाहुबली नेता सभकेँ बोलबाला रहैत छल ।
 बूथ कैप्चरिंगसँ होय , डराबय-धमकाबयसँ होय , ताड़ी-दारु पिआबयसँ होय आ पाई-ढौआ देबयसँ होय ओ सीट जीत जाइत छलाह ।
 मुदा एहि बेर कय तरहक सख्तीक कारण बाहुबली नेता सभ चुनाव प्रक्रियासँ करीब-करीब दूरे रहला आओर एहि बेर बाहुबली नेता सभ अपने नहि ठाढ़ भेलाह तँ पत्नीकेँ टिकट देबा देलखिन्ह ।
 पप्पू यादवकेँ देखऔ ।
 हिनकर माय आओर पत्नी दुनु चुनाव मैदानमे छलीह ।
 मुदा लोक हिनका नकारि देलखिन्ह ।
 लाठीक बलपर कहिआ धरि राजनीति करब ।
 पप्पू यादवक पत्नी रंजीता रंजन सुपौलस ठाढ़ छलीह ।
 हिनका जेडीयूक विश्वमोहन कुमारसँ हारिक मुँह देखय पड़लन्हि ।
 हिनके जकाँ पप्पूजीकेँ माय शांति प्रिया पूर्णियासँ निर्दलीय चुनाव मैदानमे छलीह मुदा जीत हिनका सेहो नहि मिललन्हि ।
पप्पूजी जकाँ मिथिलांचलक एक टा आओर बाहुबली नेता छथिन्ह आनन्द मोहन ।
 हिनकर पत्नी लवली आनंद सेहो शिवहरसँ चुनाव लड़ि रहल छलीह ।
 मुदा बीजेपीक रमा देवीक सामने हिनकर किछु नहि चललन्हि ।
 रामविलास पासवान जीक पार्टीक बाहुबली नेता सूरजभान सिंह सेहो अपन पत्नी वीणा देवीकेँ ठाढ़ कयने छलखिन्ह नवादासँ  मुदा ओहो हारि गेलीह ।
 ओना एहि हिसाबसँ देखल जाय तऽ बिहारमे बाहुबलीक हारिमे सभसँ बड़का हारि मो.  शहाबुद्दीनक अछि ।
 कहल जाइत छल सिवानमे शहाबुद्दीनक सिक्का चलैत अछि ।
 शहाबुद्दीनक मर्जीक बिनु पत्ता नहि खरकैत अछि ।
 मुदा आरजेडीक ई बाहुबली सांसद जखन अपने नहि लड़ि पओला तऽ अपन पत्नी हेना शहाबकेँ ठाढ़ कऽ देलखिन्ह ।
 हिनका जीताबय लेल पार्टी प्रमुख लालू यादवजी एँड़ी-चोटीक जोर लगा देलखिन्ह ।
 मुदा ओ अपने कहुना कऽ एक ठामसँ जीत पओलाह ।
 एहि ठामसँ निर्दलीय ओमप्रकाश यादव जीतयमे कामयाब रहलाह ।
 शहाबुद्दीनक तिस्लिम तार-तार भऽ गेल ।
 एहि लेल अहाँ कहि सकय छी जे एहि बेर लोक साफ-सुथरा काज करय बाला लोककेँ वोट देलखिन्ह ।
 ओ साफ कऽ देलखिन्ह कि पब्लिक सभ जानैत अछि ।
 अहाँ पब्लिककेँ बेसी देर धरि आँखिमे धूरा नहि झोंकि सकय छी ।
 तऽ जय हो मतदाता राजाकेँ ।
 असली किंग मेकरकेँ ।
→ बिहार विधानसभा चुनावक चारिम चरणमे सीटपर वोटिंग खत्म भऽ गेल ।
 वोटिंग कहल जाय तऽ मिलाजुला कऽ अखन धरि शांतिपूर्ण रहल अछि ।
 चारि चरण लगा कऽ अखन धरि सीटपर वोट पड़ि चुकल अछि ।
आब नौ आओर नवंबर बाला वोटिंग बाकी रहल अछि ।
 सीटक लेल भऽ रहल चुनावकेर मतगणना नवंबरकेँ होयत ।
आठ जिलामे पड़ल एहि वोटिंगमे उम्मीदवारक भाग्य दांवपर अछि ।
 एहिमे टा महिला उम्मीदवार सेहो शामिल छथिन्ह ।
 एहि दौरमे अश्विनी चौबे , नंद किशोर यादव , अनंत सिंह , शकुनी चौधरी , विजय कृष्ण , सदानंद सिंह आओर पशुपति कुमार पारस जेहन दिग्गज नेताक क्षेत्रमे वोट पड़ल ।
 आठ जिला जाहिमे एक नवंबरकेँ वोट पड़ल ओहिमे पटनाक , बेगूसरायक सात , खगड़ियाक चारि , भागलपुरक सात , बांकाक पाँच , जमुईक चारि , मुंगेरक तीन आओर लखीसरायकेर दू विधानसभा क्षेत्र शामिल अछि ।
वोटिंगकेँ लेल सुरक्षाक भारी इंतजाम कयल गेल छल ।
 हेलीकॉप्टरसँ सेहो निगरानी कयल गेल ।
 असलमे चारिम चरणक वोटिंग बाला इलाका नक्सल प्रभावित आओर दियारा क्षेत्रमे छल ।
दीपावली आओर छठिकेँ देखैत लगैत अछि अगिला चरणमे वोटिंगकेँ प्रतिशत बेसी रहबाक चाही ।
→ दिल्लीमे राजपथपर होय बाला गणतंत्र दिवस समारोहमे एहि बेर मिथिलाक लोक संस्कृतिक छटा देखय लेल मिलत ।
 ई छटा गणतंत्र दिवस समारोहमे बिहारक झाँकीमे मिलत ।
 झाँकीमे मिथिलाक लोक संस्कृतिमे सौराठ सभा आओर मधुबनी पेंटिंग आकर्षणक केंद्र रहत ।
 मिथिलाक लोक संस्कृति दुनिया भरिमे अपन एक टा अलग छटा पसरैत रहल अछि ।
 मिथिलाक लोककला , भाषा , साहित्य , रहन-सहन , खान-पान , गीतनाद , शादी-विआह सभकेँ अपन अलग पहिचान अछि ।
 सभ अपनामे एक टा विविधता लेने अछि ।
 मधुबनी पेंटिंगकेँ तऽ गपे छोड़ु ।
 दुनिया भरिमे अपन धाक जमा चुकल अछि ।
 तऽ झाँकीमे पेंटिंगक संग मिथिलाक रहन-सहन , पहिरन , सौराठ सभाक विआह , पंजीकार सभक झलक मिलत ई मिथिलाक लेल गर्वक बात अछि ।
 गणतंत्र दिवस समारोहमे होय बाला झाँकी देखय लेल दुनिया भरिसँ लोक आबय छथिन्ह आओर दुनिया भरिमे टीवीपर लोक सभ सेहो देखय छथिन्ह ।
 कोनो-नइँ-कोनो देशक राष्ट्रपति या प्रधानमंत्री सेहो मुख्य अतिथिक रूपमे मौजूद रहय छथिन्ह ।
 एहि तरहेँ झाँकीक मार्फतसँ दुनियाक सोझा मिथिलाक झाँकी पेश कयल जायत ।
→ सीतामढ़ीक रुन्नीसैदपुरमे तटबंध टूटलाक बादसँ बड़का इलाकामे बाढ़ि आबि गेल अछि. ।
 कय टा गाममे पानि घुसि गेल अछि ।
 कतेक गाम-घर डूबि गेल अछि ।
 लोककेँ भारी परेशानीक सामना करय पड़ि रहल छनि ।
 ओना काल्हि कय टा बड़का अधिकारी सभ इलाकाक दौरा कऽ मुख्यमंत्रीकेँ रिपोर्ट देलखिन्ह जकर बाद स्वयं मुख्यमंत्री नीतीश कुमार इलाकाक हवाई सर्वेक्षण कयलखिन्ह ।
 दौरा कयलाक बाद मुख्यमंत्री तटबंध टूटयकेँ कारणक जाँचक आदेश दऽ देलखिन्ह ।
बाढ़िक बादसँ लोक सभ ऊँच स्थानपर शरण लेने छथिन्ह ।
 किछु लोक तऽ गाम-घरमे जे छत बाला मकान अछि ओहिपर जा कऽ रहि रहल छथिन्ह ।
 बेसी लोक तऽ जी-जान बचा कऽ बाँधपर शरण लेने छथिन्ह ।
 बाढ़िमे तऽ इहे होइत अछि जे खाय-पिबय , दिशा-शौच सभक दिक्कत ।
 चारु कात पानिये पानि ।
 एकरे संग बागमतीमे जलस्तर बढ़यसँ पानिक धार सेहो तेज अछि ।
 ओना एहि बेर एक बात अछि कि मुख्यमंत्रीक निर्देशपर प्रशासन तुरंत हरकतमे आयल अछि ।
 लोककेँ तिरपाल आओर चूड़ा-गुँड़ बाँटल गेल अछि ।
 मुदा अखनो बड़ लोकक शिकायत छनि जे हुनका कोनो राहत , मदद नहि मिललन्हि ।
बागमतीक पानि बढ़यकेँ कारण सीतामढ़ीसँ मुजफ्फरपुरक बीच मेन रोड , नेशनल हाइवेपर सेहो डाँड़ भरि पानि चलि रहल अछि ।
 अखन तऽ पानिक बीच कहुना कऽ लोक आबि-जा रहल छथि ।
 मुदा पानि किछु आओर बढ़ल तऽ हाइवे सेहो बंद भऽ सकैत अछि आओर सड़क सम्पर्क टूटि सकैत अछि ।
 ओना दोसर आओर कतोक इलाकाक सड़क सम्पर्क तऽ पहिनहि टूटि चुकल अछि ।
→ आइ-काल्हि लोक सभकेँ ईमेलपर एहन–एहन मेल आबि रहल अछि जकरा हुनकासँ कोनो ताल्लुके नहि रहय छनि मुदा निशाना हुनके बनाओल गेल रहय छनि ।
 भने अहाँ कोनो प्रतियोगिता , क्विजमे भाग लेने होय वा नहि ।
 मुदा अहाँक लग जे मेल आयत ओहिमे अहाँकेँ बताओल जायत कि अहाँ फलाँ लॉटरी आ ईनाम जीतलहुँ अछि ।
 अहाँ भने कोनो नौकरीक लेल फॉर्म भरने होय वा नहि मुदा अहाँकेँ नौकरीक ऑफर मिलत , विदेशमे नौकरीक लेल चुनल जायक पत्र मिलत ।
 विदेशमे कियो होय वा नहि अहाँ केँ मेलआयत जे फलाँ आदमी मरलाक बाद अहाँक लेल एतेक धन-संपत्ति छोड़ि गेलाह अछि ।
अपन वसीयत अहाँक नामपर कऽ गेलाह अछि ।
 कतोक बेर तऽ एहन मेल आयत जे हम मुश्किलमे छी , होटल , टैक्सी , गाड़ी-घोड़ाक बिल चुकाबयकेँ लेल पाइ नहि अछि ।
 मदद करु ।
 कतोक बेर बैंकक दिससँ सेहो मेल रहैत अछि जाहिमे अहाँकेँ बैंकक जानकारीक अपडेट करयकेँ कहल जाइत अछि ।
 पासवर्ड बताबय लेल कहल जाइत अछि ।
 ईमेलक आखिरमे बीमा भुगतान , सीमा शुल्क भुगतान , कुरियर , पुलिस अधिकारीकेँ रिश्वत देबयकेँ लेल , वीजा आओर दोसर शुल्कक लेल , मददक लेल पाई माँगल जाइत अछि ।
 ओ अहाँसँ पता , फोन नम्बरक संग बैंकखाताक जानकारी सेहो माँगत ।
 कतोक तरहक शुल्कक लेल ओ अहाँकेँ अपन खातामे पाइ जमा करय लेल कहत ।
 गुमराह करय बाला ईमेलक जालमे नहि फँसु ।
 एहन तरहक कोनो मेल आबय तऽ सभसँ पहिने तऽ ओकरा स्पैम रिपोर्ट कऽ दिऔ ।
 फेर ओहि तरहक मेल एनाइ नहि रुकैत अछि तऽ ओकर सूचना पुलिसकेँ देल करु ।
 दिल्लीमे तऽ अहाँ एहि तरहक मेलक खबर ओर नंबरपर फोन कऽ सेहो दऽ सकय छी ।
 कनी धनक लोभमे अहाँ अपन जीवन भरिकेँ कमाई गवाँ सकय छी ।
 एहन ईमेलसँ बचि कऽ रहब ।
→ भारत की कम्युनिस्ट पार्टी ( मार्क्सवादी लेनिनवादी ) - लोकसभा चुनावक लेल बिहारसँ उम्मीदवारक सूची जारी कऽ देलक अछि ।
 मिथिलाक हिसाबसँ देखल जाय तऽ मुजफ्फरपुरसँ जीतेन्द्र यादव , समस्तीपुरसँ जीवन पासवान , दरभंगासँ सत्यनारायण मुखिया , झंझारपुरसँ जोगनाथ मंडल , पूर्णियासँ माधवी सरकार , कटिहारसँ महबूब आलम आओर अररियासँ कमली देवीकेँ टिकट देल गेल अछि ।
→ बिहार विधानसभा चुनाव लेल प्रथम चरणक मतदान खत्म भऽ गेल अछि ।
 आठ जिलाक विधानसभा क्षेत्रमे करीब % वोट पड़ल ।
 छोट-मोट घटनाकेँ छोड़ि देल जाय तऽ कहि सकय छी मतदान शाँतिपूर्ण रहल ।
 किछु ठामसँ मतदानक बहिष्कार करयकेँ खबर मिलल ।
 मुदा ओकर खास असर नहि रहल ।
पहिल चरणमे जाहि ठाम वोट पड़ल अछि ओ मिथिलाक कोसी आओर सीमांचल बाला इलाका अछि ।
 जाहि सीटपर चुनाव भेल अछि ओहिमे अररियाक छह , सुपौलक पाँच , किशनगंजक चारि , पूर्णियाक सात , कटिहारक सात , सहरसाक चारि , मधेपुराक चारि आओर मधुबनी जिलाक सीट शामिल अछि ।
एहि मतदानमे कय टा दिग्गजक भाग्य सेहो दाँवपर अछि ।
 जाहिमे नीतीश सरकारक चारि टा मंत्री सेहो शामिल छथिन्ह ।
 एहिक संग आनंद मोहनक पत्नी लवली आनंद , पप्पू आनंदक पत्नी रंजीता रंजन सेहो मैदानमे छथिन्ह ।
 लवली आनंद आलमनगरसँ आओर रंजीता रंजन बिहारीगंजसँ काँग्रेसक उम्मीदवार छथिन्ह ।
जोकिहाटसँ पूर्व केंद्रीय मंत्री तस्लीमुद्दीनक सुपुत्र सरफराज आलम जदयूसँ ठाढ़ छथिन्ह ।
 बाहुबली दिलीप यादव आरजेडीक टिकटपर धमदाहासँ अपन धमक कायम राखयकेँ कोशिशमे छथिन्ह ।
 हिनकर मुकाबला पूर्व बाहुबली बुट्टन सिंहक पत्नी लेसी सिंहसँ छनि , जखन कि पूर्व बाहुबली अवधेश मंडलक पत्नी बीमा भारती जेडीयूकेँ टिकटपर रूपौलीसँ ठाढ़ छथिन्ह ।
वोट देबयकेँ लेल भोरेसँ मतदाताक लाइन लगि गेल छल ।
 लोक सभ उत्साहक संग वोट देबय लेल आगाँ अयलाह ।
 ओना कतोक ठाम किछु ईवीएममे खराबीकेँ शिकायत सेहो आयल मुदा ओकरा ठीक कऽ लेल गेल ।
 वोट देबय लेल काफी संख्यामे महिला सभ सेहो देर धरि लाइनमे लागल रहलीह ।
वोटिंगकेँ दौरान दिलक दौरा पड़यसँ कटिहार आओर मधुबनीमे एक-एक टा चुनाव कर्मचारीक निधन सेहो भऽ गेलन्हि ।
पहिल चरणमे वोटिंग खत्म होयकेँ संग उम्मीदवारक भाग्य ईवीएम मशीनमे बंद भऽ गेल अछि ।
 एहिक लेल करीब साढ़े दस हजार बूथ बनाओल गेल छल  ।
 जाहि ठाम करीब हजार ईवीएम मशीनसँ वोटिंग भेल ।
 वोटिंगकेँ लेल सुरक्षाक तगड़ा इंतजाम कयल गेल छल ।
 बिहारमे सीटक लेल छह चरणमे मतदान होयत ।
→ नेपालक वीरगंजसँ एक टा नवका टीवी चैनल तराई टेलीविजन शुरू भेल अछि ।
 तराई टीवी नेपालक संग-संग मुख्य रूपसँ बिहार आओर उत्तर प्रदेशक तराई , बॉर्डर इलाकाक लोकक लेल शुरू कयल गेल अछि ।
 चौबीसों घंटा बाला एहि चैनलपर नेपालीक संग मैथिली , भोजपुरी आओर हिंदीमे सेहो कार्यक्रम प्रसारित कयल जायत ।
 एहि चैनलमे तराईक लोककेँ ध्यानमे रखैत कार्यक्रमक प्रसारण कयल जायत ।
 एहि चैनलपर मधेशी लोकक समस्या , परेशानी , मुद्दाकेँ उठाबयकेँ संग एहि इलाकाक संस्कृति , रहन-सहन , पावनि- तिहारकेँ प्रमुखता देल जायत ।
 चैनलपर समाचारक संगहि सभ तरहक धारावाहिक कार्यक्रम सेहो देखाओल जायत ।
 ओना फिल्म , संगीत , गीतनादक कार्यक्रमक कनी बेसी जगह देल जायत ।
 तराईक लोकक अपन भाषामे आयल ई चैनल लोककेँ एक टा आओर विकल्प उपलब्ध कराओत ।
 ओना महुआ चैनलक बाद ई पहिल चैनल होयत जाहिपर पूरा तरहसँ भोजपुरी , मैथिलीमे कार्यक्रम आयत ।
 ओना तऽ नेपाल-पर अखनो घंटा धरिकेँ मैथिलीमे कार्यक्रमक प्रसारण होइत अछि ।
 सहारा समय बिहार-झारखंडपर मैथिली आओर भोजपुरीमे कार्यक्रमक प्रसारण शुरू भेल छल मुदा ओ बेसी दिन धरि जारी नहि रहि सकल ।
 ओकरा बंद कऽ देल गेल ।
 ओना सहाराक मैथिली कार्यक्रम मिथिलामे खूब लोकप्रिय छल ।
 नेपालसँ एफएमपर सेहो मैथिली कार्यक्रम आबैत अछि ओ बड़ लोकप्रिय अछि ।
 उम्मीद कयल जा रहल अछि तराई टेलीविजनक मैथिली , भोजपुरी कार्यक्रम सेहो लोकप्रिय होयत ।
 ई सभ तऽ नीक अछि मुदा अहाँकेँ नहि लगैत अछि जे मैथिलीमे सेहो एक टा चैनल होयबाक चाही छल ?
की अहाँकेँ नहि लगैत अछि जे मीडियामे मिथिलाक लोकक भरमार रहैत एको टा मैथिली चैनल नहि खुललासँ मिथिला अखन धरि पिछड़ल अछि ?
अपन विचारसँ अवगत करायब ?
 → महाराष्ट्र विधानसभामे महाराष्ट्र नवनिर्माण सेनाक विधायक जमि कऽ बबाल करलक ।
 समाजवादी पार्टीक विधायक अबु आजमीकेँ हिंदीमे शपथ लेबयसँ रोकयकेँ पूरा कोशिश करलक ।
 शपथपत्र छीन लेलक ।
 हत्थाबाहीँ करलक ।
 एतेक सभ भेलापर काँग्रेसक कहब अछि जे महाराष्ट्र नवनिर्माण सेना प्रमुख राज ठाकरे कानूनक मखौल उड़ा रहल अछि ।
 ओ कानून , संविधानक अनादर कऽ रहल अछि ।
 कतेक हास्यास्पद गप अछि ।
 काँग्रेस ई बात कऽ रहल अछि ।
 जकर राज्य आओर केंद्र दुनू ठाम सरकार अछि ।
 आखिर राज ठाकरेकेँ शुरुयेसँ एतेक माथपर के चढ़ौलक ?
काँग्रेसे नहि ?
मराठी मानुष आओर यूपी-बिहारी भैया सभक खिलाफ मारि-पीट करयकेँ मामिला होय ।
 यूपी-बिहारी वापस जाओकेँ नारा लगाबयकेँ होय ।
 काँग्रेस शुरूयेसँ कड़ा रुख अपनौने रहैत तऽ एहन हाल नहि रहैत ?
सवाल इहो अछि जे जँ काँग्रेस आओर शरद पवार जीक एनसीपी , राज ठाकरेकेँ बढ़ावा नहि देने रहैत तऽ की आइ महाराष्ट्रमे काँग्रेस-एनसीपीक सरकार बनैत ?
कहि सकय छी , कदापि नहि ?
ओ तऽ राज ठाकरे छथि जिनके प्रतापे बाल ठाकरेकेँ शिवसेनाक वोट कटल आओर काँग्रेस-एनसीपी आगाँ बढ़ि सकल ।
 एकदमसँ अँग्रेज बाला फूट डालो राज करोकेँ नीति ।
राज ठाकरे चुनाव खत्म भेलाक बादे सभ विधायककेँ कहि देने रहय जे अहाँ सभ मराठीमे शपथ लिअ ।
 जँ मराठीमे शपथ नहि लेब तऽ हमर लोक अहाँ सभकेँ रोकि सकैत अछि आ दोसर डेग उठा सकैत अछि ।
 लोककेँ देशमे कोनो भाषा पढ़य , लिखय , बाजय , शपथ लेबयकेँ अधिकार देल गेल अछि ।
 आओर फेर हिंदी तऽ राष्ट्रभाषा अछि ।
 आब अहाँ सोचि सकय छी जे की राज ठाकरे आओर एहि काँग्रेस सरकारकेँ रहैत देशमे कोनो विधायक हिंदीमे शपथ नहि लऽ सकैत अछि कि ?
 जँ हिंदीमे शपथ नहि लऽ सकैत अछि तऽ अहाँ मैथिली , संस्कृत , उर्दू , गुजराती , पालीकेँ बारेमे सोचि सकय छी जे की हाल होयत ?
महाराष्ट्रमे ई सभ भेल मुम्बई महानगरमे ।
 जतय अहाँ सोचि सकय छी जे आधासँ बेसी लोक बाहरी होयत , कमाय , खायकेँ लेल आयल लोक ।
 फिल्मी दुनिया , सरकारी दफ्तरमे काज करय बाला , फैक्ट्री , कारखाना , दोकानमे काज करय बाला ।
 कारोबारक लेल दोसर ठामसँ आयल लोक ।
 महाराष्ट्रक दोसर हिस्साक बात छोड़ु मुदा मुम्बईमे तऽ बेसी अँग्रेजीये चलैत अछि ।
 मराठी हिंदी तऽ छोड़ु ।
 बॉलीवुड फिल्मक हिंदी डॉयलॉग सेहो रोमनमे लिखल रहैत अछि ।
 ओहि ठाम राज ठाकरेकेँ पार्टीकेँ एहन हंगामापर राज्य सरकार कियाक चुप अछि किछु कहल नहि जा रहल अछि ।
 राज्यक मुख्यमंत्री कहय छथिन्ह ई अशोभनीय घटना अछि ।
 ओ किछु करताह नहि ।
 बस डॉयलॉग छोड़ताह ।
 हिनकासँ पहिने जे मुख्यमंत्री छलाह देशमुखजी हुनको सएह हाल छलन्हि ।
 महाराष्ट्रमे जखन यूपी-बिहारीकेँ पीटल जा रहल छल तखन ओ चुपचाप सिर्फ देखैत रहलाह आओर एहन नहि अछि जे ई सभ एकाएक भेल होय ।
 राजठाकरे पहिनेसँ एकर धमकी देने छल तखनो किछु नहि भेल इहे तऽ बड़का लाजक बात अछि ।
 ओना सभ पार्टीकेँ दबावकेँ देखैत बादमे महाराष्ट्र नवनिर्माण सेनाक चारि टा विधायककेँ चारि सालक लेल निलंबित कऽ देल गेल ।
 आब देखु आगाँ की होइत अछि ।
→ आइ नेट सर्फ करयकेँ दौरान एक टा बात पता चलल जे संजीवनी नामसँ जाहि पौधाकेँ अपना सभ नाम सुनने छी ओहि वर्गक एक टा पौधा अछि मैंगोस्टीन ।
 एकर फल एक बेर खा लेलाक बाद आदमी मास-मास धरि कुपोषणसँ बचल रहि सकैत अछि आओर सभसँ अचरजक गप ई जे एकर एक टा गाछ मिथिलामे सेहो अछि ।
 ई समस्तीपुर जिलाक छतौना गाममे अछि ।
 ई जागरणक साइटपर देखय लेल मिलल ।
 एहि बारेमे बेसी जानकारी लेल अहाँ एहि लिंककेँ क्लिक करु , जागरण → अहाँ सभकेँ अपन ब्लॉग हेलो मिथिला फेसबुक आओर ट्विटरसँ सेहो जुड़ल अछि ।
 दुनूसँ जुड़लाक ई फायदा अछि जे हेलो मिथिलापर जे कोनो खबर आ लेख आबैत अछि ओ तुरंत फेसबुक आओर ट्विटरपर आबि जाइत अछि अपने-आप ।
 रेल बजट आओर कर्नाटकमे बिहारी छात्रक संग मारि-पीटपर हमर लेख रेल बजट : बिहारक उपेक्षा ; जोरक झटका धीरेसँ आओर देशमे ई की भऽ रहल अछि ; केँ अपन एक टा बिहारी भाई सेहो पढलखिन्ह ।
 ओ बिहारी भाई दिल्लीमे एक टा न्यूज चैनलमे छथिन्ह ।
 अँग्रेजी स्कूलसँ आओर जेएनयूसँ पढ़ल छथिन्ह ।
 बुद्दिजीवी , विद्वान लोक सभक संग रहय छथिन्ह ।
 मिथिला , बिहारसँ बेसी ऊपर ऊठि चुकल छथिन्ह ।
 हमर लेखपर हुनकर कहब छनि जे अहाँ सभ ई की कऽ रहल छी ।
 क्षेत्रीयताकेँ बढ़ावा दऽ रहल छी ।
 देशमे द्वेष बढ़ा रहल छी ।
 मिथिला , बिहारसँ ऊपर उठि कऽ सोचु ।
 देशक बारेमे सोचु ।
 ई सभ की बकवास अछि ।
हुनका सँ हमर कहब अछि जे की बिहार देशमे नहि अछि जे बिहारक विकासकेँ सोचनाइ बेजाय भऽ गेल ।
जँ हम क्षेत्रीयताकेँ बढ़ावा दैत छी तऽ ममता जी की कऽ रहल छथिन्ह ; प्रणब दा की करलाह ।
महाराष्ट्रमे काँग्रेसकेँ सरकारकेँ समर्थनसँ राज ठाकरे की करलाह ।
कर्नाटकमे बिहारी छात्र कियाक पिटायल ?
देशमे पचीस टा राज्य अछि तऽ की रेल बजटमे आधासँ बेसी आवंटन बंगालक लेल नीक बात अछि ?
बिहारसँ रेल गुजरत मुदा रुकत नहि ।
एकरा की कहबइ ?
असमसँ फेर बिहारी लोककेँ भगायल जा रहल अछि ।
 कियाक ?
बिहार ( झारखंड सहित ) खनिज सम्पदासँ ओतेक धनी मुदा एकर जतेक ऑफिस आओर अफसर बनल सभ बिहारक बाहर आओर बिहारक बाहरसँ ।
 बिहारमे आइ एतेक बेरोजगारी कियाक अछि ?
की कहिओ सोचयकेँ कोशिश कयलहुँ ?
आजादीक साल बादहुँ बिहार ओतेक कियाक पछुआयल अछि ?
नहि बिजली , नहि सड़क , नहि सिंचाई आओर नहि पिबय लेल पानि ?
पानि मिलत मुदा ओ बाढ़िक ।
 स्कूल-कॉलेजमे पढ़ाईक हाल सेहो खराब ।
 उच्च स्तरक मेडिकल , आईआईएम , आईआईएमसी , आईआईटी , आईटी , जेएनयू जेहन संस्थान बिहारमे आजादीक - साल धरि कियाक नहि खोलल गेल ।
 आब जा कऽ आईआईटी खोलल गेल अछि ।
 ओतेक असुविधाक बावजूद बिहारी छात्रक बेहतर प्रदर्शन ।
 ई तऽ मेहनत , प्रतिभाक बलेपर अछि ने ।
 बिहारमे नोकरी नहि मिललापर बाहर , दोसर राज्य जाय छथिन्ह जे कि देशेमे अछि ।
 ओहि ठाम बाहरी कहि कऽ मारि-पीट कयल जाइत अछि ।
 एकरा अहाँ की कहबय राष्ट्रीयता ।
 मुख्यमंत्री नीतीश कुमार जी तऽ एकर विरोध करैत कहबो कयलखिन्ह जे जँ चानो ( चंद्रमा )पर सेहो कोनो प्रतियोगिता परीक्षा होयत तऽ ओहिमे बिहारी छात्र आगाँ रहत ।
 ई कोनो घमंड नहि , वास्तविकता अछि ।
 जखन बिहारी छात्र अपन प्रतिभाक बलपर दोसरकेँ पाछाँ छोड़ि दय छथिन्ह तऽ अहाँ ओकरा क्षेत्रीयता कहैत छी ।
जँ देश भरिमे बिहारी लोककेँ खिलाफ , बिहारी हितक खिलाफ होय बाला बातकेँ हमर विरोध करनाइ अहाँकेँ क्षेत्रीयताकेँ बढ़ावा दय बाला डेग बुझाइत अछि तऽ ईहे सही ।
 मुदा अहाँ ककरो राष्ट्रीयतापर कोनो शक नहि कऽ सकय छी ।
 जखन मिथिलाक बात होइत अछि तखन हम मैथिल छी ; जखन बिहारक विकास-हितक बात होइत अछि ; बिहारकेँ दबायल जाइत अछि तऽ ओकर खिलाफ आवाज उठाबय लेल बिहारी छी ।
 जँ देशक एकता-संप्रभुतापर कोनो आँच आयत तखन हम एक टा भारतीय छी ; आखिर की मिथिला , बिहारक विकास भेने बिनु देशक विकास संभव अछि ?
की मिथिला , बिहारकेँ पाछा छोड़ि देश आगाँ बढ़ि सकैत अछि ?
जखन हम मातृभाषाक बात करय छी तऽ मैथिलीमे करय छी ; मातृभूमिक लेल बात करय छी तऽ हिंदीकेँ बात करय छी आओर जखन अँग्रेजीमे गप करय छी तखन अपनाकेँ एक टा विश्वबंधुत्वसँ जुड़ल पाबैत छी ; तखन पूरा दुनिया एक टा आँगन-परिवार जकाँ लगैत अछि ।
 फेर एहिमे क्षेत्रीयताक कोनो बाते नहि अबैत अछि ।
 आब देखिऔ कोसीमे आयल बाढ़िकेँ प्रधानमंत्री आओर सोनिया गाँधी राष्ट्रीय आपदा बतेलखिन्ह ।
 मुदा मदद देबयमे हाथ खींच लेलखिन्ह ।
 हम बंगालमे आयल मददक खिलाफ नहि छी ।
 मुदा कोसीक लोकक पुनर्वासक लेल की किछु देबयकेँ जरूरत नहि छलनि प्रणब दाकेँ ?
हम श्रीलंकाक पीड़ितक मददक विरोधमे नहि छी मुदा कोसी बाढ़िसँ बेघर लोकक सेहो तऽ किछु सुधि लिऔ ।
पचीस राज्यक लेल आयल रेल बजटमे टा नॉनस्टॉप गाड़ी आयल मुदा चारि टा बंगाल चलि गेल ; बिहारकेँ एको टा नहि ।
 टा विश्वस्तरीय स्टेशनमे बिहारक राजधानी पटना धरि शामिल नहि अछि ।
 एकरा अहाँ की कहबइ ?
देशमे सभसँ बेसी भीड़ कोन ठामक ट्रेनमे रहैत अछि ?
भीड़ बेसी रहैत अछि एकर मतलब ट्रेन कम अछि ।
 ओकरा बढ़ाबयकेँ जरूरत छल की नहि ?
अहाँ ओहि राज्यक लेल की कएलहुँ ।
 पसिन्जर ट्रेन आओर एक टा जनशताब्दीक झुनझुना थमा देलहुँ ।
अहाँ एक टा परिवार जकाँ देशक मुखिया छी तऽ अहाँकेँ परिवार ,  देशक हर सदस्य , हर राज्यपर बराबर ध्यान देबय पड़त , हर राज्यक विकासक लेल एक समान काज करय पड़त ।
 जँ कोनो बेसी पछुआयल अछि तऽ ओकरा बराबर स्तरपर लाबयँके काज करय पड़त मुदा अहाँ तऽ जे बेसी आगु अछि ओकरा आओर आगाँ कऽ रहल छी ।
 जे पछुआयल अछि ओकरा आओर पाछाँ धकेल रहल छी ।
 की देशक प्रतिनिधि सभक ईहे काज अछि ?
ई भेदभाव नहि अछि ?
 की एकर खिलाफ आवाज उठेनाइ क्षेत्रीयता अछि ?
की बिहारक विकास नहि होयबाक चाही ?
आओर कहिआ धरि पछुआयल रहत बिहार ?
की बिहारक लोक आबहुँ जागताह की नहि ?
की अखनो सुतले रहताह ?
→ दुनियाँ भरिकेँ लड़का-लड़कीकेँ आजुक दिन वैलेंटाइन डेक कतोक दिनसँ इंतजार छल ।
 प्यारक इजहार , फूल , चोकलेट , गिफ्ट देनाइ मिलनाइ-जुलनाइ भेल ।
 मुदा कि प्रेमक लेल एकहि दिन तय अछि ।
 अपना लेल तऽ सभ दिन वैलेंटाइन ।
 सभ दिन प्यारक इजहार ।
 सभ दिन मिलनाइ-जुलनाइ ।
 प्रेम करनाइ ।
अहाँ सभ दिन प्रेम , प्यार करि कऽ देखीऔ , दुनियाँ कतेक रंगीन लगैत अछि ।
 अहाँक दुनियाँ देखय , सोचयकेँ नजरिया बदलि जायत ।
 अहाँक पर्सनालिटीमे एक टा नवका रौनक देखायत  एक टा नवका ऊर्जा मिलत ।
 आत्म-विश्वास मिलत ।
 चेहरा खिलल-खिलल रहत ।
 मुसकी छाएल रहत ।
 ककरोसँ प्यार कऽ कऽ तऽ देखिऔ , दुनियाँ कतेक सुन्दर लगैत अछि ।
 सभ किछु सुन्दर-सुन्दर लागत ।
 कोनो काज करयमे उत्साह जागत ।
 कोनो परेशानी , समस्या अहाँक राह नहि रोकत ।
 