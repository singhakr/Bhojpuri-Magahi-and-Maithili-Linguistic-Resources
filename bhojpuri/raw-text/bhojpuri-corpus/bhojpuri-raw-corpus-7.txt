जो भी ट्ंचमाल कहने के लिये बुरा लगता है ।
  पिछला दिने टंच माल के बात बड़हन चरचा में रहे ।
  जेकरा के टंच माल कहल गइल रहे उनका ई आपन बड़ाई लागल बाकिर आम आदमी के एह बात में बहुत कुछ आपत्तिजनक लागल ।
  कहे वाला आ जेकरा खातिर कहल गइल ओकरा त कुछ खराब ना लउकल बाकिर दोसरा लोग के बहुते सीकाइत रहे इ बात से ।
  टंच माल के चरचा हमरो के सोचे पर मजबूर कर दिहलस आ हादत हसन मंटो के कहल बात इयाद पड़ गइल कि मेहरारू के छाती के छाती ना कहीं त का कहीं ?
  तब मंटो अपना पर लगावल असलीलता के आरोप के जवाब देत रहलन आ सीकायत करे वाला के कहत रहे कि मंटो अपना कहानी में छाती सब्द लिखले बाड़न आए दिन बहुते लोग भोजपुरीओ पर आरोप लगावेला कि भोजपुरी में बहुते कुछ असलिल बा ।
 आ एही चलते बहुते सलील लोग भोजपुरी बोले बतियावे से कतराला ।
हमहू सोचनी कि काहे ना आजु बतकुच्चन में एह सलिल आ असलील के चरचा कर लिहल जाव ।
एक जमाना में लैटिन आ ग्रीक भासा के विदवान अंगरेजी के हिकारत भरल नजर से देखस आ कहस की डिक्शनरी में देखीं त बहुते परिभासा मिल जाई बाकिर एक बात खास रही कि गंवई आदमी के भासा अकसरहा बाकी लोग के असलील लाग जाला ।
असलील आ फूहड़ में इहे सबले बड़का फरक होला कि गँवई आदमी के बोलचाल के बहुते सब्द असलील होखला के चलते फूहड़ मान लिहल जाला ।
जबकि ठीक ओही मतलब वाला दोसर सब्द सलील मानल जाला काहे कि उ विदवानन के इस्तेमाल में रहेला ।
ना मानत होखीं त एगो सब्द देख लीं सहवास ।
एकरा जगह अगर आम बोलचाल के सब्द इस्तेमाल कइल जाव त निनान्बे फीसदी लोग के खराब लाग जाई ।
बात उहे रही बाकिर कहे वाला के आ कहला के अंदाज का हिसाब से अंतर पड़ जाई कई बेर त बिलकुल सही सब्द के एह तरह से इस्तेमाल कर लिहल जाला कि बूझे वाला बूझिओ जाव आ कहे वाला देह झार के निकलियो जाव कि हम कवनो अइसन बेजाए बात नइखी कहले ।
अइसहीं कई बेर कुछ कहला के मतलब उ निकाल लिहल जाला जवन कहे वाला कहले ना चाहत रहे ।
कह दिहला का बाद पता चलेला कि अरे बाप रे , एकर त ईहो मतलब निकालल जा सकेला ।
जइसे कि एक दिन हिंदी प्राध्यापक पढ़ावत रहलन कि सब्द चयन में आ वाक्य में ओकरा प्रयोग में हमेशा सावधानी बरते के चाहीं काहे कि हर बात के दू गो मतलब निकालल जा सकेला ।
एगो लइकी पूछ दिहलसि कि कइसे ?
तनी निकाल के देखाईं ।
तब पूरा कलास ठहाका मारे लागल सुनेवाला के मकसद गलत रहे से ऊ लोग ओकर गलत मतलब समझ लिहल ।
दोसरे हर भासा ओह समाज के दरपण मानल जाला जवना में उ भासा बोलल जाला ।
एहसे एक भासा के सलील सब्द दोसरा में असलील मानल जा सकेला ।
एगो दोसर समस्या होला लिखल आ बोलल सब्दन में ।
बढिया से बढिया बात के एह अंदाज में कहल जा सकेला कि ओकर गलत मतलब निकल जाव ।
एहिजा सब्द से अधिका असर होला ओकरा इस्तेमाल के अंदाज के आ कवना संदर्भ में उ सब्द बोलल गइल एकरा से ।
बाकिर एगो सावधानी हमेसा बरते के चाहीं कि कवनो बात अइसन मत कहल जाव जवना के आम आदमी गलत मतलब निकालत होखे ।
पढ़ल-लिखल आदमी के समुझावल आसान होला बाकिर बुरबक के ना ।
तबे नू कहल गइल कि बुरबक बुझावे से मरद ।
 